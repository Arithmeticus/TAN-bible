<?xml version="1.0" encoding="UTF-8"?>
<?xml-model href="../../TAN-2018/schemas/TAN-T.rnc"  type="application/relax-ng-compact-syntax" ?>
<?xml-model href="../../TAN-2018/schemas/TAN-T.sch"  type="application/xml"  schematypens="http://purl.oclc.org/dsdl/schematron" ?>
<!--<?xml-model href="http://textalign.net/release/TAN-2018/schemas/TAN-T.rnc" type="application/relax-ng-compact-syntax"?>
<?xml-model href="http://textalign.net/release/TAN-2018/schemas/TAN-T.sch" type="application/xml" schematypens="http://purl.oclc.org/dsdl/schematron"?>-->
<TAN-T xmlns="tag:textalign.net,2015:ns" id="tag:kalvesmaki.com,2014:bible.apocr.lat.vulgata-clementina.2005" TAN-version="2018">
   <head>
      <name>Apocrypha, Latin: Vulgata Clementina</name>
      <master-location
         href="https://raw.githubusercontent.com/Arithmeticus/TAN-bible/master/apocr.lat.vulgata-clementina.2005.xml"/>
      <license which="by-sa_4.0"/>
      <licensor who="kalvesmaki"/>
      <key>
         <IRI>tag:kalvesmaki.com,2014:TAN-key:bible</IRI>
         <name>General vocabulary for the Bible project</name>
         <location href="TAN-key/bible.TAN-key.xml" when-accessed="2017-12-03"/>
      </key>
      <source which="vulgate 2005"/>
      <definitions>
         <work which="apocrypha"></work>
         <div-type xml:id="bk" which="book"/>
         <div-type xml:id="ch" which="chapter"/>
         <div-type xml:id="v" which="verse (scripture)"/>
         <div-type xml:id="pr" which="prologue"/>
         <person xml:id="kalvesmaki" which="Joel Kalvesmaki"/>
         <algorithm xml:id="xslt1">
            <IRI>tag:textalign.net,2015:stylesheet:convert-tan2017-to-tan2018</IRI>
            <name>Stylesheet to populate a TAN-A-div file from collections.</name>
            <desc>Stylesheet at:
               ../../TAN-2018/do%20things/convert/convert%20TAN%202017%20to%20TAN%202018.xsl</desc>
         </algorithm>
         <role xml:id="editor" which="editor"/>
         <role xml:id="stylesheet" which="stylesheet"/>
      </definitions>
      <resp who="xslt1" roles="stylesheet"/>
      <change who="kalvesmaki" when="2016-02-19">Generated file</change>
      <change who="xslt1" when="2017-12-04T15:57:50.447-05:00">TAN file updated to 2018
         schemas.</change>
   </head>
   <body xml:lang="lat">
<div n="Tob" type="bk">
<div n="1" type="ch">
<div n="1" type="v">Tobias ex tribu et civitate Nephthali (quæ est in superioribus Galilææ supra Naasson, post viam quæ ducit ad occidentem, in sinistro habens civitatem Sephet)</div>
<div n="2" type="v">cum captus esset in diebus Salmanasar regis Assyriorum, in captivitate tamen positus, viam veritatis non deseruit,</div>
<div n="3" type="v">ita ut omnia, quæ habere poterat, quotidie concaptivis fratribus, qui erant ex ejus genere, impertiret.</div>
<div n="4" type="v">Cumque esset junior omnibus in tribu Nephthali, nihil tamen puerile gessit in opere.</div>
<div n="5" type="v">Denique, cum irent omnes ad vitulos aureos, quos Jeroboam fecerat rex Israël, hic solus fugiebat consortia omnium.</div>
<div n="6" type="v">Sed pergebat in Jerusalem ad templum Domini, et ibi adorabat Dominum Deum Israël, omnia primitiva sua, et decimas suas fideliter offerens,</div>
<div n="7" type="v">ita ut in tertio anno proselytis et advenis ministraret omnem decimationem.</div>
<div n="8" type="v">Hæc et his similia secundum legem Dei puerulus observabat.</div>
<div n="9" type="v">Cum vero factus esset vir, accepit uxorem Annam de tribu sua, genuitque ex ea filium, nomen suum imponens ei,</div>
<div n="10" type="v">quem ab infantia timere Deum docuit, et abstinere ab omni peccato.</div>
<div n="11" type="v">Igitur, cum per captivitatem devenisset cum uxore sua, et filio, in civitatem Niniven cum omni tribu sua</div>
<div n="12" type="v">(cum omnes ederent ex cibis gentilium), iste custodivit animam suam, et numquam contaminatus est in escis eorum.</div>
<div n="13" type="v">Et quoniam memor fuit Domini in toto corde suo, dedit illi Deus gratiam in conspectu Salmanasar regis,</div>
<div n="14" type="v">et dedit illi potestatem quocumque vellet ire, habens libertatem quæcumque facere voluisset.</div>
<div n="15" type="v">Pergebat ergo ad omnes qui erant in captivitate, et monita salutis dabat eis.</div>
<div n="16" type="v">Cum autem venisset in Rages civitatem Medorum, et ex his, quibus honoratus fuerat a rege, habuisset decem talenta argenti :</div>
<div n="17" type="v">et cum in multa turba generis sui Gabelum egentem videret, qui erat ex tribu ejus, sub chirographo dedit illi memoratum pondus argenti.</div>
<div n="18" type="v">Post multum vero temporis, mortuo Salmanasar rege, cum regnaret Sennacherib filius ejus pro eo, et filios Israël exosos haberet in conspectu suo :</div>
<div n="19" type="v">Tobias quotidie pergebat per omnem cognationem suam, et consolabatur eos, dividebatque unicuique, prout poterat, de facultatibus suis :</div>
<div n="20" type="v">esurientes alebat, nudisque vestimenta præbebat, et mortuis atque occisis sepulturam sollicitus exhibebat.</div>
<div n="21" type="v">Denique cum reversus esset rex Sennacherib fugiens a Judæa plagam, quam circa eum fecerat Deus propter blasphemiam suam, et iratus multos occideret ex filiis Israël, Tobias sepeliebat corpora eorum.</div>
<div n="22" type="v">At ubi nuntiatum est regi, jussit eum occidi, et tulit omnem substantiam ejus.</div>
<div n="23" type="v">Tobias vero cum filio suo et cum uxore suo fugiens, nudus latuit, quia multi diligebant eum.</div>
<div n="24" type="v">Post dies vero quadraginta quinque occiderunt regem filii ipsius,</div>
<div n="25" type="v">et reversus est Tobias in domum suam, omnisque facultas ejus restituta est ei.</div>
</div>
<div n="2" type="ch">
<div n="1" type="v">Post hæc vero, cum esset dies festus Domini, et factum esset prandium bonum in domo Tobiæ,</div>
<div n="2" type="v">dixit filio suo : Vade, et adduc aliquos de tribu nostra, timentes Deum, ut epulentur nobiscum.</div>
<div n="3" type="v">Cumque abiisset, reversus nuntiavit ei unum ex filiis Israël jugulatum jacere in platea. Statimque exiliens de accubitu suo, relinquens prandium, jejunus pervenit ad corpus :</div>
<div n="4" type="v">tollensque illud portavit ad domum suam occulte, ut dum sol occubuisset, caute sepeliret eum.</div>
<div n="5" type="v">Cumque occultasset corpus, manducavit panem cum luctu et tremore,</div>
<div n="6" type="v">memorans illum sermonem, quem dixit Dominus per Amos prophetam : Dies festi vestri convertentur in lamentationem et luctum.</div>
<div n="7" type="v">Cum vero sol occubuisset, abiit, et sepelivit eum.</div>
<div n="8" type="v">Arguebant autem eum omnes proximi ejus, dicentes : Jam hujus rei causa interfici jussus es, et vix effugisti mortis imperium, et iterum sepelis mortuos ?</div>
<div n="9" type="v">Sed Tobias plus timens Deum quam regem, rapiebat corpora occisorum, et occultabat in domo sua, et mediis noctibus sepeliebat ea.</div>
<div n="10" type="v">Contigit autem ut quadam die fatigatus a sepultura, veniens in domum suam, jactasset se juxta parietem, et obdormisset,</div>
<div n="11" type="v">et ex nido hirundinum dormienti illi calida stercora inciderent super oculos ejus, fieretque cæcus.</div>
<div n="12" type="v">Hanc autem tentationem ideo permisit Dominus evenire illi, ut posteris daretur exemplum patientiæ ejus, sicut et sancti Job.</div>
<div n="13" type="v">Nam cum ab infantia sua semper Deum timuerit, et mandata ejus custodierit, non est contristatus contra Deum quod plaga cæcitatis evenerit ei,</div>
<div n="14" type="v">sed immobilis in Dei timore permansit, agens gratias Deo omnibus diebus vitæ suæ.</div>
<div n="15" type="v">Nam sicut beato Job insultabant reges, ita isti parentes et cognati ejus irridebant vitam ejus, dicentes :</div>
<div n="16" type="v">Ubi est spes tua, pro qua eleemosynas et sepulturas faciebas ?</div>
<div n="17" type="v">Tobias vero increpabat eos, dicens : Nolite ita loqui :</div>
<div n="18" type="v">quoniam filii sanctorum sumus, et vitam illam expectamus, quam Deus daturus est his, qui fidem suam numquam mutant ab eo.</div>
<div n="19" type="v">Anna vero uxor ejus ibat ad opus textrinum quotidie, et de labore manuum suarum victum, quem consequi poterat, deferebat.</div>
<div n="20" type="v">Unde factum est, et hædum caprarum accipiens detulisset domi :</div>
<div n="21" type="v">cujus cum vocem balantis vir ejus audisset, dixit : Videte, ne forte furtivus sit, reddite cum dominis suis, quia non licet nobis aut edere ex furto aliquid, aut contingere.</div>
<div n="22" type="v">Ad hæc uxor ejus irata respondit : Manifeste vana facta est spes tua, et eleemosynæ tuæ modo apparuerunt.</div>
<div n="23" type="v">Atque his et aliis hujuscemodi verbis exprobrabat ei.</div>
</div>
<div n="3" type="ch">
<div n="1" type="v">Tunc Tobias ingemuit, et cœpit orare cum lacrimis,</div>
<div n="2" type="v">dicens : Justus es, Domine, et omnia judicia tua justa sunt, et omnes viæ tuæ, misericordia, et veritas, et judicium.</div>
<div n="3" type="v">Et nunc Domine, memor esto mei, et ne vindictam sumas de peccatis meis, neque reminiscaris delicta mea, vel parentum meorum.</div>
<div n="4" type="v">Quoniam non obedivimus præceptis tuis, ideo traditi sumus in direptionem, et captivitatem, et mortem, et in fabulam, et in improperium omnibus nationibus, in quibus dispersisti nos.</div>
<div n="5" type="v">Et nunc Domine, magna judicia tua, quia non egimus secundum præcepta tua, et non ambulavimus sinceriter coram te.</div>
<div n="6" type="v">Et nunc Domine, secundum voluntatem tuam fac mecum, et præcipe in pace recipi spiritum meum : expedit enim mihi mori magis quam vivere.</div>
<div n="7" type="v">Eadem itaque die, contigit ut Sara filia Raguelis in Rages civitate Medorum, et ipsa audiret improperium ab una ex ancillis patris sui,</div>
<div n="8" type="v">quoniam tradita fuerat septem viris, et dæmonium nomine Asmodæus occiderat eos, mox ut ingressi fuissent ad eam.</div>
<div n="9" type="v">Ergo cum pro culpa sua increparet puellam, respondit ei, dicens : Amplius ex te non videamus filium, aut filiam super terram, interfectrix virorum tuorum.</div>
<div n="10" type="v">Numquid et occidere me vis, sicut jam occidisti septem viros ? Ad hanc vocem perrexit in superius cubiculum domus suæ : et tribus diebus, et tribus noctibus non manducabit, neque bibit :</div>
<div n="11" type="v">sed in oratione persistens cum lacrimis deprecabatur Deum, ut ab isto improperio liberaret eum.</div>
<div n="12" type="v">Factum est autem die tertia, dum compleret orationem, benedicens Dominum,</div>
<div n="13" type="v">dixit : Benedictum est nomen tuum, Deus patrum nostrorum : qui cum iratus fueris, misericordiam facies, et in tempore tribulationis peccata dimittis his, qui invocant te.</div>
<div n="14" type="v">Ad te, Domine, faciem meam converto ; ad te oculos meos dirigo.</div>
<div n="15" type="v">Peto, Domine, ut de vinculo improperii hujus absolvas me, aut certe desuper terram eripias me.</div>
<div n="16" type="v">Tu scis, Domine, quia numquam concupivi virum, et mundam servavi animam meam ab omni concupiscentia.</div>
<div n="17" type="v">Numquam cum ludentibus miscui me : neque cum his, qui in levitate ambulant, participem me præbui.</div>
<div n="18" type="v">Virum autem cum timore tuo, non cum libidine mea consensi suscipere.</div>
<div n="19" type="v">Et, aut ego indigna fui illis, aut illi forsitan me non fuerunt digni, quia forsitan viro alii conservasti me.</div>
<div n="20" type="v">Non est enim in hominis potestate consilium tuum.</div>
<div n="21" type="v">Hoc autem pro certo habet omnis qui te colit, quod vita ejus, si in probatione fuerit, coronabitur : si autem in tribulatione fuerit, liberabitur : et si in correptione fuerit, ad misericordiam tuam venire licebit.</div>
<div n="22" type="v">Non enim delectaris in perditionibus nostris : quia post tempestatem tranquillum facis : et post lacrimationem et fletum, exultationem infundis.</div>
<div n="23" type="v">Sit nomen tuum, Deus Israël, benedictum in sæcula.</div>
<div n="24" type="v">In illo tempore exauditæ sunt preces amborum in conspectu gloriæ summi Dei :</div>
<div n="25" type="v">et missus est angelus Domini sanctus Raphaël ut curaret eos ambos, quorum uno tempore sunt orationes in conspectu Domini recitatæ.</div>
</div>
<div n="4" type="ch">
<div n="1" type="v">Igitur cum Tobias putaret orationem suam exaudiri ut mori potuisset, vocavit ad se Tobiam filium suum,</div>
<div n="2" type="v">dixitque ei : Audi, fili mi, verba oris mei, et ea in corde tuo, quasi fundamentum construe.</div>
<div n="3" type="v">Cum acceperit Deus animam meam, corpus meum sepeli : et honorem habebis matri tuæ omnibus diebus vitæ ejus :</div>
<div n="4" type="v">memor enim esse debes, quæ et quanta pericula passa sit propter te in utero suo.</div>
<div n="5" type="v">Cum autem et ipsa compleverit tempus vitæ suæ, sepelias eam circa me.</div>
<div n="6" type="v">Omnibus autem diebus vitæ tuæ in mente habeto Deum : et cave ne aliquando peccato consentias, et prætermittas præcepta Domini Dei nostri.</div>
<div n="7" type="v">Ex substantia tua fac eleemosynam, et noli avertere faciem tuam ab ullo paupere : ita enim fiet ut nec a te avertatur facies Domini.</div>
<div n="8" type="v">Quomodo potueris, ita esto misericors.</div>
<div n="9" type="v">Si multum tibi fuerit, abundanter tribue : si exiguum tibi fuerit, etiam exiguum libenter impertiri stude.</div>
<div n="10" type="v">Præmium enim bonum tibi thesaurizas in die necessitatis :</div>
<div n="11" type="v">quoniam eleemosyna ab omni peccato, et a morte liberat, et non patietur animam ire in tenebras.</div>
<div n="12" type="v">Fiducia magna erit coram summo Deo, eleemosyna omnibus facientibus eam.</div>
<div n="13" type="v">Attende tibi, fili mi, ab omni fornicatione, et præter uxorem tuam numquam patiaris crimen scire.</div>
<div n="14" type="v">Superbiam numquam in tuo sensu, aut in tuo verbo dominari permittas : in ipsa enim initium sumpsit omnis perditio.</div>
<div n="15" type="v">Quicumque tibi aliquid operatus fuerit, statim ei mercedem restitue, et merces mercenarii tui apud te omnino non remaneat.</div>
<div n="16" type="v">Quod ab alio oderis fieri tibi, vide ne tu aliquando alteri facias.</div>
<div n="17" type="v">Panem tuum cum esurientibus et egenis comede, et de vestimentis tuis nudos tege.</div>
<div n="18" type="v">Panem tuum et vinum tuum super sepulturam justi constitue, et noli ex eo manducare et bibere cum peccatoribus.</div>
<div n="19" type="v">Consilium semper a sapiente perquire.</div>
<div n="20" type="v">Omni tempore benedic Deum : et pete ab eo, ut vias tuas dirigat, et omnia consilia tua in ipso permaneant.</div>
<div n="21" type="v">Indico etiam tibi, fili mi, dedisse me decem talenta argenti, dum adhuc infantulus esses, Gabelo, in Rages civitate Medorum, et chirographum ejus apud me habeo :</div>
<div n="22" type="v">et ideo perquire quomodo ad eum pervenias, et recipias ab eo supra memoratum pondus argenti, et restituas ei chirographum suum.</div>
<div n="23" type="v">Noli timere, fili mi : pauperem quidem vitam gerimus, sed multa bona habebimus si timuerimus Deum, et recesserimus ab omni peccato, et fecerimus bene.</div>
</div>
<div n="5" type="ch">
<div n="1" type="v">Tunc respondit Tobias patri suo, et dixit : Omnia quæcumque præcepisti mihi faciam, pater.</div>
<div n="2" type="v">Quomodo autem pecuniam hanc requiram, ignoro : ille me nescit, et ego eum ignoro : quod signum dabo ei ? sed neque viam, per quam pergatur illuc, aliquando cognovi.</div>
<div n="3" type="v">Tunc pater suus respondit illi, et dixit : Chirographum quidem illius penes me habeo : quod dum illi ostenderis, statim restituet.</div>
<div n="4" type="v">Sed perge nunc, et inquire tibi aliquem fidelem virum, qui eat tecum salva mercede sua : ut, dum adhuc vivo, recipias eam.</div>
<div n="5" type="v">Tunc egressus Tobias, invenit juvenem splendidum, stantem præcinctum, et quasi paratum ad ambulandum.</div>
<div n="6" type="v">Et ignorans quod angelus Dei esset, salutavit eum, et dixit : Unde te habemus, bone juvenis ?</div>
<div n="7" type="v">At ille respondit : Ex filiis Israël. Et Tobias dixit ei : Nosti viam, quæ ducit in regionem Medorum ?</div>
<div n="8" type="v">Cui respondit : Novi : et omnia itinera ejus frequenter ambulavi, et mansi apud Gabelum fratrem nostrum : qui moratur in Rages civitate Medorum, quæ posita est in monte Ecbatanis.</div>
<div n="9" type="v">Cui Tobias ait : Sustine me obsecro, donec hæc ipsa nuntiem patri meo.</div>
<div n="10" type="v">Tunc ingressus Tobias, indicavit universa hæc patri suo. Super quæ admiratus pater, rogavit ut introiret ad eum.</div>
<div n="11" type="v">Ingressus itaque salutavit eum, et dixit : Gaudium tibi sit semper.</div>
<div n="12" type="v">Et ait Tobias : Quale gaudium mihi erit, qui in tenebris sedeo, et lumen cæli non video ?</div>
<div n="13" type="v">Cui ait juvenis : Forti animo esto : in proximo est ut a Deo cureris.</div>
<div n="14" type="v">Dixit itaque illi Tobias : Numquid poteris perducere filium meum ad Gabelum in Rages civitatem Medorum ? et cum redieris, restituam tibi mercedem tuam.</div>
<div n="15" type="v">Et dixit ei angelus : Ego ducam, et reducam eum ad te.</div>
<div n="16" type="v">Cui Tobias respondit : Rogo te, indica mihi de qua domo, aut de qua tribu es tu.</div>
<div n="17" type="v">Cui Raphaël angelus dixit : Genus quæris mercenarii, an ipsum mercenarium, qui cum filio tuo eat ?</div>
<div n="18" type="v">Sed ne forte sollicitum te reddam, ego sum Azarias Ananiæ magni filius.</div>
<div n="19" type="v">Et Tobias respondit : Ex magno genere es tu. Sed peto ne irascaris quod voluerim cognoscere genus tuum.</div>
<div n="20" type="v">Dixit autem illi angelus : Ego sanum ducam, et sanum tibi reducam filium tuum.</div>
<div n="21" type="v">Respondens autem Tobias, ait : Bene ambuletis, et sit Deus in itinere vestro, et angelus ejus comitetur vobiscum.</div>
<div n="22" type="v">Tunc paratis omnibus, quæ erant in via portanda, fecit Tobias vale patri suo et matri suæ, et ambulaverunt ambo simul.</div>
<div n="23" type="v">Cumque profecti essent, cœpit mater ejus flere, et dicere : Baculum senectutis nostræ tulisti, et transmisisti a nobis.</div>
<div n="24" type="v">Numquam fuisset ipsa pecunia, pro qua misisti eum.</div>
<div n="25" type="v">Sufficiebat enim nobis paupertas nostra, ut divitias computaremus hoc, quod videbamus filium nostrum.</div>
<div n="26" type="v">Dixitque ei Tobias : Noli flere : salvus perveniet filius noster, et salvus revertetur ad nos, et oculi tui videbunt illum.</div>
<div n="27" type="v">Credo enim quod angelus Dei bonus comitetur ei, et bene disponat omnia, quæ circa eum geruntur, ita ut cum gaudio revertatur ad nos.</div>
<div n="28" type="v">Ad hanc vocem cessavit mater ejus flere, et tacuit.</div>
</div>
<div n="6" type="ch">
<div n="1" type="v">Profectus est autem Tobias, et canis secutus est eum, et mansit prima mansione juxta fluvium Tigris.</div>
<div n="2" type="v">Et exivit ut lavaret pedes suos, et ecce piscis immanis exivit ad devorandum eum.</div>
<div n="3" type="v">Quem expavescens Tobias clamavit voce magna, dicens : Domine, invadit me.</div>
<div n="4" type="v">Et dixit ei angelus : Apprehende branchiam ejus, et trahe eum ad te. Quod cum fecisset, attraxit eum in siccum, et palpitare cœpit ante pedes ejus.</div>
<div n="5" type="v">Tunc dixit ei angelus : Exentera hunc piscem, et cor ejus, et fel, et jecur repone tibi : sunt enim hæc necessaria ad medicamenta utiliter.</div>
<div n="6" type="v">Quod cum fecisset, assavit carnes ejus, et secum tulerunt in via : cetera salierunt, quæ sufficerent eis, quousque pervenirent in Rages civitatem Medorum.</div>
<div n="7" type="v">Tunc interrogavit Tobias angelum, et dixit ei : Obsecro te, Azaria frater, ut dicas mihi quod remedium habebunt ista, quæ de pisce servare jussisti ?</div>
<div n="8" type="v">Et respondens angelus, dixit ei : Cordis ejus particulam si super carbones ponas, fumus ejus extricat omne genus dæmoniorum sive a viro, sive a muliere, ita ut ultra non accedat ad eos.</div>
<div n="9" type="v">Et fel valet ad ungendos oculos, in quibus fuerit albugo, et sanabuntur.</div>
<div n="10" type="v">Et dixit ei Tobias : Ubi vis ut maneamus ?</div>
<div n="11" type="v">Respondensque angelus, ait : Est hic Raguel nomine, vir propinquus de tribu tua, et hic habet filiam nomine Saram, sed neque masculum, neque feminam ullam habet aliam præter eam.</div>
<div n="12" type="v">Tibi debetur omnis substantia ejus, et oportet eam te accipere conjugem.</div>
<div n="13" type="v">Pete ergo eam a patre ejus, et dabit tibi eam in uxorem.</div>
<div n="14" type="v">Tunc respondit Tobias, et dixit : Audio quia tradita est septem viris, et mortui sunt : sed et hoc audivi, quia dæmonium occidit illos.</div>
<div n="15" type="v">Timeo ergo, ne forte et mihi hæc eveniant : et cum sim unicus parentibus meis, deponam senectutem illorum cum tristitia ad inferos.</div>
<div n="16" type="v">Tunc angelus Raphaël dixit ei : Audi me, et ostendam tibi qui sunt, quibus prævalere potest dæmonium.</div>
<div n="17" type="v">Hi namque qui conjugium ita suscipiunt, ut Deum a se et a sua mente excludant, et suæ libidini ita vacent, sicut equus et mulus, quibus non est intellectus : habet potestatem dæmonium super eos.</div>
<div n="18" type="v">Tu autem cum acceperis eam, ingressus cubiculum, per tres dies continens esto ab ea, et nihil aliud nisi orationibus vacabis cum ea.</div>
<div n="19" type="v">Ipsa autem nocte, incenso jecore piscis, fugabitur dæmonium.</div>
<div n="20" type="v">Secunda vero nocte in copulatione sanctorum patriarcharum admitteris.</div>
<div n="21" type="v">Tertia autem nocte, benedictionem consequeris, ut filii ex vobis procreentur incolumes.</div>
<div n="22" type="v">Transacta autem tertia nocte, accipies virginem cum timore Domini, amore filiorum magis quam libidine ductus, ut in semine Abrahæ benedictionem in filiis consequaris.</div>
</div>
<div n="7" type="ch">
<div n="1" type="v">Ingressi sunt autem ad Raguelem, et suscepit eos Raguel cum gaudio.</div>
<div n="2" type="v">Intuensque Tobiam Raguel, dixit Annæ uxori suæ : Quam similis est juvenis iste consobrino meo !</div>
<div n="3" type="v">Et cum hæc dixisset, ait : Unde estis juvenes fratres nostri ? At illi dixerunt : Ex tribu Nephthali sumus, ex captivitate Ninive.</div>
<div n="4" type="v">Dixitque illis Raguel : Nostis Tobiam fratrem meum ? Qui dixerunt : Novimus.</div>
<div n="5" type="v">Cumque multa bona loqueretur de eo, dixit angelus ad Raguelem : Tobias, de quo interrogas, pater istius est.</div>
<div n="6" type="v">Et misit se Raguel, et cum lacrimis osculatus est eum, et plorans supra collum ejus,</div>
<div n="7" type="v">dixit : Benedictio sit tibi, fili mi, quia boni et optimi viri filius es.</div>
<div n="8" type="v">Et Anna uxor ejus, et Sara ipsorum filia, lacrimatæ sunt.</div>
<div n="9" type="v">Postquam autem locuti sunt, præcepit Raguel occidi arietem, et parari convivium. Cumque hortaretur eos discumbere ad prandium,</div>
<div n="10" type="v">Tobias dixit : Hic ego hodie non manducabo neque bibam, nisi prius petitionem meam confirmes, et promittas mihi dare Saram filiam tuam.</div>
<div n="11" type="v">Quo audito verbo Raguel, expavit, sciens quid evenerit illis septem viris, qui ingressi sunt ad eam : et timere cœpit ne forte et hunc similiter contingeret : et cum nutaret, et non daret petenti ullum responsum,</div>
<div n="12" type="v">dixit ei angelus : Noli timere dare eam isti, quoniam huic timenti Deum debetur conjux filia tua : propterea alius non potuit habere illam.</div>
<div n="13" type="v">Tunc dixit Raguel : Non dubito quod Deus preces et lacrimas meas in conspectu suo admiserit.</div>
<div n="14" type="v">Et credo quoniam ideo fecit vos venire ad me, ut ista conjungeretur cognationi suæ secundum legem Moysi : et nunc noli dubium gerere quod tibi eam tradam.</div>
<div n="15" type="v">Et apprehendens dexteram filiæ suæ, dexteræ Tobiæ tradidit, dicens : Deus Abraham, et Deus Isaac, et Deus Jacob vobiscum sit, et ipse conjungat vos, impleatque benedictionem suam in vobis.</div>
<div n="16" type="v">Et accepta carta, fecerunt conscriptionem conjugii.</div>
<div n="17" type="v">Et post hæc epulati sunt, benedicentes Deum.</div>
<div n="18" type="v">Vocavitque Raguel ad se Annam uxorem suam, et præcepit ei ut præpararet alterum cubiculum.</div>
<div n="19" type="v">Et introduxit illuc Saram filiam suam, et lacrimata est.</div>
<div n="20" type="v">Dixitque ei : Forti animo esto, filia mea : Dominus cæli det tibi gaudium pro tædio quod perpessa es.</div>
</div>
<div n="8" type="ch">
<div n="1" type="v">Postquam vero cœnaverunt, introduxerunt juvenem ad eam.</div>
<div n="2" type="v">Recordatus itaque Tobias sermonum angeli, protulit de cassidili suo partem jecoris, posuitque eam super carbones vivos.</div>
<div n="3" type="v">Tunc Raphaël angelus apprehendit dæmonium, et religavit illud in deserto superioris Ægypti.</div>
<div n="4" type="v">Tunc hortatus est virginem Tobias, dixitque ei : Sara, exsurge, et deprecemur Deum hodie, et cras, et secundum cras : quia his tribus noctibus Deo jungimur : tertia autem transacta nocte, in nostro erimus conjugio.</div>
<div n="5" type="v">Filii quippe sanctorum sumus, et non possumus ita conjungi sicut gentes, quæ ignorant Deum.</div>
<div n="6" type="v">Surgentes autem pariter, instanter orabant ambo simul, ut sanitas daretur eis.</div>
<div n="7" type="v">Dixitque Tobias : Domine Deus patrum nostrorum, benedicant te cæli et terræ, mareque et fontes, et flumina, et omnes creaturæ tuæ, quæ in eis sunt.</div>
<div n="8" type="v">Tu fecisti Adam de limo terræ, dedistique ei adjutorium Hevam.</div>
<div n="9" type="v">Et nunc Domine, tu scis quia non luxuriæ causa accipio sororem meam conjugem, sed sola posteritatis dilectione, in qua benedicatur nomen tuum in sæcula sæculorum.</div>
<div n="10" type="v">Dixit quoque Sara : Miserere nobis Domine, miserere nobis, et consenescamus ambo pariter sani.</div>
<div n="11" type="v">Et factum est circa pullorum cantum, accersiri jussit Raguel servos suos, et abierunt cum eo pariter ut foderent sepulchrum.</div>
<div n="12" type="v">Dicebat enim : Ne forte simili modo evenerit ei, quo et ceteris illis septem viris, qui sunt ingressi ad eam.</div>
<div n="13" type="v">Cumque parassent fossam, reversus Raguel ad uxorem suam, dixit ei :</div>
<div n="14" type="v">Mitte unam de ancillis tuis, et videat si mortuus est, ut sepeliam eum antequam illucescat dies.</div>
<div n="15" type="v">At illa misit unam ex ancillis suis. Quæ ingressa cubiculum, reperit eos salvos et incolumes, secum pariter dormientes.</div>
<div n="16" type="v">Et reversa nuntiavit bonum nuntium : et benedixerunt Dominum, Raguel videlicet et Anna uxor ejus,</div>
<div n="17" type="v">et dixerunt : Benedicimus te, Domine Deus Israël, quia non contigit quemadmodum putabamus.</div>
<div n="18" type="v">Fecisti enim nobiscum misericordiam tuam, et exclusisti a nobis inimicum persequentem nos.</div>
<div n="19" type="v">Misertus es autem duobus unicis. Fac eos, Domine, plenius benedicere te : et sacrificium tibi laudis tuæ et suæ sanitatis offerre, ut cognoscat universitas gentium, quia tu es Deus solus in universa terra.</div>
<div n="20" type="v">Statimque præcepit servis suis Raguel, ut replerent fossam, quam fecerant priusquam elucesceret.</div>
<div n="21" type="v">Uxori autem suæ dixit ut instrueret convivium, et præpararet omnia, quæ in cibos erant iter agentibus necessaria.</div>
<div n="22" type="v">Duas quoque pingues vaccas, et quatuor arietes occidi fecit, et parari epulas omnibus vicinis suis, cunctisque amicis.</div>
<div n="23" type="v">Et adjuravit Raguel Tobiam, ut duas hebdomadas moraretur apud se.</div>
<div n="24" type="v">De omnibus autem, quæ possidebat Raguel, dimidiam partem dedit Tobiæ, et fecit scripturam, ut pars dimidia, quæ supererat post obitum eorum, Tobiæ dominio deveniret.</div>
</div>
<div n="9" type="ch">
<div n="1" type="v">Tunc vocavit Tobias angelum ad se, quem quidem hominem existimabat, dixitque ei : Azaria frater, peto ut auscultes verba mea :</div>
<div n="2" type="v">si meipsum tradam tibi servum, non ero condignus providentiæ tuæ.</div>
<div n="3" type="v">Tamen obsecro te ut assumas tibi animalia sive servitia, et vadas ad Gabelum in Rages civitatem Medorum : reddasque ei chirographum suum, et recipias ab eo pecuniam, et roges eum venire ad nuptias meas.</div>
<div n="4" type="v">Scis enim ipse quoniam numerat pater meus dies, et si tardavero una die plus, constristatur anima ejus.</div>
<div n="5" type="v">Et certe vides quomodo adjuravit me Raguel, cujus adjuramentum spernere non possum.</div>
<div n="6" type="v">Tunc Raphaël assumens quatuor ex servis Raguelis, et duos camelos, in Rages civitatem Medorum perrexit : et inveniens Gabelum, reddidit ei chirographum suum, et recepit ab eo omnem pecuniam.</div>
<div n="7" type="v">Indicavitque ei de Tobia filio Tobiæ, omnia quæ gesta sunt : fecitque eum secum venire ad nuptias.</div>
<div n="8" type="v">Cumque ingressus esset domum Raguelis, invenit Tobiam discumbentem : et exiliens, osculati sunt se invicem : et flevit Gabelus, benedixitque Deum,</div>
<div n="9" type="v">et dixit : Benedicat te Deus Israël, quia filius es optimi viri et justi, et timentis Deum, et eleemosynas facientis :</div>
<div n="10" type="v">et dicatur benedictio super uxorem tuam, et super parentes vestros :</div>
<div n="11" type="v">et videatis filios vestros, et filios filiorum vestrorum, usque in tertiam et quartam generationem : et sit semen vestrum benedictum a Deo Israël, qui regnat in sæcula sæculorum.</div>
<div n="12" type="v">Cumque omnes dixissent, Amen, accesserunt ad convivium : sed et cum timore Domini nuptiarum convivium exercebant.</div>
</div>
<div n="10" type="ch">
<div n="1" type="v">Cum vero moras faceret Tobias, causa nuptiarum, sollicitus erat pater ejus Tobias, dicens : Putas quare moratur filius meus, aut quare detentus est ibi ?</div>
<div n="2" type="v">Putasne Gabelus mortuus est, et nemo reddet illi pecuniam ?</div>
<div n="3" type="v">Cœpit autem contristari nimis ipse et Anna uxor ejus cum eo : et cœperunt ambo simul flere : eo quod die statuto minime reverteretur filius eorum ad eos.</div>
<div n="4" type="v">Flebat igitur mater ejus irremediabilibus lacrimis, atque dicebat : Heu, heu me, fili mi ! ut quid te misimus peregrinari, lumen oculorum nostrorum, baculum senectutis nostræ, solatium vitæ nostræ, spem posteritatis nostræ ?</div>
<div n="5" type="v">omnia simul in te uno habentes, te non debuimus dimittere a nobis.</div>
<div n="6" type="v">Cui dicebat Tobias : Tace, et noli turbari : sanus est filius noster : satis fidelis est vir ille, cum quo misimus eum.</div>
<div n="7" type="v">Illa autem nullo modo consolari poterat, sed quotidie exiliens circumspiciebat, et circuibat vias omnes, per quas spes remeandi videbatur, ut procul videret eum, si fieri posset, venientem.</div>
<div n="8" type="v">At vero Raguel dicebat ad generum suum : Mane hic, et ego mittam nuntium salutis de te ad Tobiam patrem tuum.</div>
<div n="9" type="v">Cui Tobias ait : Ego novi quia pater meus et mater mea modo dies computant, et cruciatur spiritus eorum in ipsis.</div>
<div n="10" type="v">Cumque verbis multis rogaret Raguel Tobiam, et ille eum nulla ratione vellet audire, tradidit ei Saram, et dimidiam partem omnis substantiæ suæ in pueris, in puellis, in pecudibus, in camelis, et in vaccis, et in pecunia multa : et salvum atque gaudentem dimisit eum a se,</div>
<div n="11" type="v">dicens : Angelus Domini sanctus sit in itinere vestro, perducatque vos incolumes, et inveniatis omnia recte circa parentes vestros, et videant oculi mei filios vestros priusquam moriar.</div>
<div n="12" type="v">Et apprehendentes parentes filiam suam, osculati sunt eam : et dimiserunt ire,</div>
<div n="13" type="v">monentes eam honorare soceros, diligere maritum, regere familiam, gubernare domum, et seipsam irreprehensibilem exhibere.</div>
</div>
<div n="11" type="ch">
<div n="1" type="v">Cumque reverterentur, pervenerunt ad Charan, quæ est in medio itinere contra Niniven, undecimo die.</div>
<div n="2" type="v">Dixitque angelus : Tobia frater, scis quemadmodum reliquisti patrem tuum.</div>
<div n="3" type="v">Si placet itaque tibi, præcedamus, et lento gradu sequantur iter nostrum familiæ, simul cum conjuge tua, et cum animalibus.</div>
<div n="4" type="v">Cumque hoc placuisset ut irent, dixit Raphaël ad Tobiam : Tolle tecum ex felle piscis : erit enim necessarium. Tulit itaque Tobias ex felle illo, et abierunt.</div>
<div n="5" type="v">Anna autem sedebat secus viam, quotidie in supercilio montis, unde respicere poterat de longinquo.</div>
<div n="6" type="v">Et dum ex eodem loco specularetur adventum ejus, vidit a longe, et illico agnovit venientem filium suum : currensque nuntiavit viro suo, dicens : Ecce venit filius tuus.</div>
<div n="7" type="v">Dixitque Raphaël ad Tobiam : At ubi introieris domum tuam, statim adora Dominum Deum tuum : et gratias agens ei, accede ad patrem tuum, et osculare eum.</div>
<div n="8" type="v">Statimque lini super oculos ejus ex felle isto piscis, quod portas tecum : scias enim quoniam mox aperientur oculi ejus, et videbit pater tuus lumen cæli, et in aspectu tuo gaudebit.</div>
<div n="9" type="v">Tunc præcucurrit canis, qui simul fuerat in via : et quasi nuntius adveniens, blandimento suæ caudæ gaudebat.</div>
<div n="10" type="v">Et consurgens cæcus pater ejus, cœpit offendens pedibus currere : et data manu puero, occurrit obviam filio suo.</div>
<div n="11" type="v">Et suscipiens osculatus est eum cum uxore sua, et cœperunt ambo flere præ gaudio.</div>
<div n="12" type="v">Cumque adorassent Deum, et gratias egissent, consederunt.</div>
<div n="13" type="v">Tunc sumens Tobias de felle piscis, linivit oculos patris sui.</div>
<div n="14" type="v">Et sustinuit quasi dimidiam fere horam : et cœpit albugo ex oculis ejus, quasi membrana ovi, egredi.</div>
<div n="15" type="v">Quam apprehendens Tobias, traxit ab oculis ejus, statimque visum recepit.</div>
<div n="16" type="v">Et glorificabant Deum, ipse videlicet et uxor ejus, et omnes qui sciebant eum.</div>
<div n="17" type="v">Dicebatque Tobias : Benedico te, Domine Deus Israël, quia tu castigasti me, et tu salvasti me : et ecce ego video Tobiam filium meum.</div>
<div n="18" type="v">Ingressa est etiam post septem dies Sara uxor filii ejus, et omnis familia sana, et pecora, et cameli, et pecunia multa uxoris : sed et illa pecunia, quam receperat a Gabelo :</div>
<div n="19" type="v">et narravit parentibus suis omnia beneficia Dei, quæ fecisset circa eum per hominem qui eum duxerat.</div>
<div n="20" type="v">Veneruntque Achior et Nabath consobrini Tobiæ gaudentes ad Tobiam, et congratulantes ei de omnibus bonis, quæ circa illum ostenderat Deus.</div>
<div n="21" type="v">Et per septem dies epulantes, omnes cum gaudio magno gavisi sunt.</div>
</div>
<div n="12" type="ch">
<div n="1" type="v">Tunc vocavit ad se Tobias filium suum, dixitque ei : Quid possumus dare viro isti sancto, qui venit tecum ?</div>
<div n="2" type="v">Respondens Tobias, dixit patri suo : Pater, quam mercedem dabimus ei ? aut quid dignum poterit esse beneficiis ejus ?</div>
<div n="3" type="v">Me duxit et reduxit sanum, pecuniam a Gabelo ipse recepit, uxorem ipse me habere fecit, et dæmonium ab ea ipse compescuit : gaudium parentibus ejus fecit, meipsum a devoratione piscis eripuit, te quoque videre fecit lumen cæli, et bonis omnibus per eum repleti sumus. Quid illi ad hæc poterimus dignum dare ?</div>
<div n="4" type="v">Sed peto te, pater mi, ut roges eum, si forte dignabitur medietatem de omnibus, quæ allata sunt, sibi assumere.</div>
<div n="5" type="v">Et vocantes eum, pater scilicet et filius, tulerunt eum in partem : et rogare cœperunt ut dignaretur dimidiam partem omnium, quæ attulerant, acceptam habere.</div>
<div n="6" type="v">Tunc dixit eis occulte : Benedicite Deum cæli, et coram omnibus viventibus confitemini ei, quia fecit vobiscum misericordiam suam.</div>
<div n="7" type="v">Etenim sacramentum regis abscondere bonum est : opera autem Dei revelare et confiteri honorificum est.</div>
<div n="8" type="v">Bona est oratio cum jejunio, et eleemosyna magis quam thesauros auri recondere :</div>
<div n="9" type="v">quoniam eleemosyna a morte liberat, et ipsa est, quæ purgat peccata, et facit invenire misericordiam et viam æternam.</div>
<div n="10" type="v">Qui autem faciunt peccatum, et iniquitatem, hostes sunt animæ suæ.</div>
<div n="11" type="v">Manifesto ergo vobis veritatem, et non abscondam a vobis occultum sermonem.</div>
<div n="12" type="v">Quando orabas cum lacrimis, et sepeliebas mortuos, et derelinquebas prandium tuum, et mortuos abscondebas per diem in domo tua, et nocte sepeliebas eos, ego obtuli orationem tuam Domino.</div>
<div n="13" type="v">Et quia acceptus eras Deo, necesse fuit ut tentatio probaret te.</div>
<div n="14" type="v">Et nunc misit me Dominus ut curarem te, et Saram uxorem filii tui a dæmonio liberarem.</div>
<div n="15" type="v">Ego enim sum Raphaël angelus, unus ex septem, qui adstamus ante Dominum.</div>
<div n="16" type="v">Cumque hæc audissent, turbati sunt, et trementes ceciderunt super terram in faciem suam.</div>
<div n="17" type="v">Dixitque eis angelus : Pax vobis : nolite timere.</div>
<div n="18" type="v">Etenim cum essem vobiscum, per voluntatem Dei eram : ipsum benedicite, et cantate illi.</div>
<div n="19" type="v">Videbar quidem vobiscum manducare et bibere : sed ego cibo invisibili, et potu qui ab hominibus videri non potest, utor.</div>
<div n="20" type="v">Tempus est ergo ut revertar ad eum, qui me misit : vos autem benedicite Deum, et narrate omnia mirabilia ejus.</div>
<div n="21" type="v">Et cum hæc dixisset, ab aspectu eorum ablatus est, et ultra eum videre non potuerunt.</div>
<div n="22" type="v">Tunc prostrati per horas tres in faciem, benedixerunt Deum : et exsurgentes narraverunt omnia mirabilia ejus.</div>
</div>
<div n="13" type="ch">
<div n="1" type="v">Aperiens autem Tobias senior os suum, benedixit Dominum, et dixit : Magnus es, Domine, in æternum, et in omnia sæcula regnum tuum :</div>
<div n="2" type="v">quoniam tu flagellas, et salvas : deducis ad inferos, et reducis : et non est qui effugiat manum tuam.</div>
<div n="3" type="v">Confitemini Domino, filii Israël, et in conspectu gentium laudate eum :</div>
<div n="4" type="v">quoniam ideo dispersit vos inter gentes, quæ ignorant eum, ut vos enarretis mirabilia ejus, et faciatis scire eos quia non est alius deus omnipotens præter eum.</div>
<div n="5" type="v">Ipse castigavit nos propter iniquitates nostras, et ipse salvabit nos propter misericordiam suam.</div>
<div n="6" type="v">Aspicite ergo quæ fecit nobiscum, et cum timore et tremore confitemini illi : regemque sæculorum exaltate in operibus vestris.</div>
<div n="7" type="v">Ego autem in terra captivitatis meæ confitebor illi : quoniam ostendit majestatem suam in gentem peccatricem.</div>
<div n="8" type="v">Convertimini itaque peccatores, et facite justitiam coram Deo, credentes quod faciat vobiscum misericordiam suam.</div>
<div n="9" type="v">Ego autem, et anima mea in eo lætabimur.</div>
<div n="10" type="v">Benedicite Dominum omnes electi ejus : agite dies lætitiæ, et confitemini illi.</div>
<div n="11" type="v">Jerusalem civitas Dei, castigavit te Dominus in operibus manuum tuarum.</div>
<div n="12" type="v">Confitere Domino in bonis tuis, et benedic Deum sæculorum : ut reædificet in te tabernaculum suum, et revocet ad te omnes captivos, et gaudeas in omnia sæcula sæculorum.</div>
<div n="13" type="v">Luce splendida fulgebis : et omnes fines terræ adorabunt te.</div>
<div n="14" type="v">Nationes ex longinquo ad te venient, et munera deferentes adorabunt in te Dominum, et terram tuam in sanctificationem habebunt :</div>
<div n="15" type="v">nomen enim magnum invocabunt in te.</div>
<div n="16" type="v">Maledicti erunt qui contempserint te, et condemnati erunt omnes qui blasphemaverint te : benedictique erunt qui ædificaverint te.</div>
<div n="17" type="v">Tu autem lætaberis in filiis tuis, quoniam omnes benedicentur, et congregabuntur ad Dominum.</div>
<div n="18" type="v">Beati omnes qui diligunt te, et qui gaudent super pace tua.</div>
<div n="19" type="v">Anima mea, benedic Dominum, quoniam liberavit Jerusalem civitatem suam a cunctis tribulationibus ejus Dominus Deus noster.</div>
<div n="20" type="v">Beatus ero si fuerint reliquiæ seminis mei ad videndam claritatem Jerusalem.</div>
<div n="21" type="v">Portæ Jerusalem ex sapphiro et smaragdo ædificabuntur, et ex lapide pretioso omnis circuitus murorum ejus.</div>
<div n="22" type="v">Ex lapide candido et mundo omnes plateæ ejus sternentur : et per vicos ejus, Alleluja cantabitur.</div>
<div n="23" type="v">Benedictus Dominus, qui exaltavit eam, et sit regnum ejus in sæcula sæculorum super eam. Amen.</div>
</div>
<div n="14" type="ch">
<div n="1" type="v">Et consummati sunt sermones Tobiæ. Et postquam illuminatus est Tobias, vixit annis quadraginta duobus, et vidit filios nepotum suorum.</div>
<div n="2" type="v">Completis itaque annis centum duobus, sepultus est honorifice in Ninive.</div>
<div n="3" type="v">Quinquaginta namque et sex annorum lumen oculorum amisit, sexagenarius vero recepit.</div>
<div n="4" type="v">Reliquum vero vitæ suæ in gaudio fuit, et cum bono profectu timoris Dei perrexit in pace.</div>
<div n="5" type="v">In hora autem mortis suæ vocavit ad se Tobiam filium suum, et septem juvenes filios ejus nepotes suos, dixitque eis :</div>
<div n="6" type="v">Prope erit interitus Ninive : non enim excidit verbum Domini : et fratres nostri, qui dispersi sunt a terra Israël, revertentur ad eam.</div>
<div n="7" type="v">Omnis autem deserta terra ejus replebitur, et domus Dei, quæ in ea incensa est, iterum reædificabitur : ibique revertentur omnes timentes Deum,</div>
<div n="8" type="v">et relinquent gentes idola sua, et venient in Jerusalem, et inhabitabunt in ea,</div>
<div n="9" type="v">et gaudebunt in ea omnes reges terræ, adorantes regem Israël.</div>
<div n="10" type="v">Audite ergo, filii mei, patrem vestrum : servite Domino in veritate, et inquirite ut faciatis quæ placita sunt illi :</div>
<div n="11" type="v">et filiis vestris mandate ut faciant justitias et eleemosynas, ut sint memores Dei, et benedicant eum in omni tempore in veritate, et in tota virtute sua.</div>
<div n="12" type="v">Nunc ergo filii, audite me, et nolite manere hic : sed quacumque die sepelieritis matrem vestram circa me in uno sepulchro, ex eo dirigite gressus vestros ut exeatis hinc :</div>
<div n="13" type="v">video enim quia iniquitas ejus finem dabit ei.</div>
<div n="14" type="v">Factum est autem post obitum matris suæ, Tobias abscessit ex Ninive cum uxore sua, et filiis, et filiorum filiis, et reversus est ad soceros suos :</div>
<div n="15" type="v">invenitque eos incolumes in senectute bona : et curam eorum gessit, et ipse clausit oculos eorum : et omnem hæreditatem domus Raguelis ipse percepit : viditque quintam generationem, filios filiorum suorum.</div>
<div n="16" type="v">Et completis annis nonaginta novem in timore Domini, cum gaudio sepelierunt eum.</div>
<div n="17" type="v">Omnis autem cognatio ejus, et omnis generatio ejus in bona vita, et in sancta conversatione permansit, ita ut accepti essent tam Deo quam hominibus, et cunctis habitantibus in terra.</div>
</div>
</div>
<div n="Jdt" type="bk">
<div n="1" type="ch">
<div n="1" type="v">Arphaxad itaque, rex Medorum, subjugaverat multas gentes imperio suo, et ipse ædificavit civitatem potentissimam, quam appellavit Ecbatanis,</div>
<div n="2" type="v">ex lapidibus quadratis et sectis : fecit muros ejus in altitudinem cubitorum septuaginta, et in latitudinem cubitorum triginta, turres vero ejus posuit in altitudinem cubitorum centum.</div>
<div n="3" type="v">Per quadrum vero earum latus utrumque vicenorum pedum spatio tendebatur, posuitque portas ejus in altitudinem turrium :</div>
<div n="4" type="v">et gloriabatur quasi potens in potentia exercitus sui, et in gloria quadrigarum suarum.</div>
<div n="5" type="v">Anno igitur duodecimo regni sui, Nabuchodonosor rex Assyriorum, qui regnabat in Ninive civitate magna, pugnavit contra Arphaxad, et obtinuit eum</div>
<div n="6" type="v">in campo magno, qui appellatur Ragau, circa Euphraten, et Tigrin, et Jadason, in campo Erioch regis Elicorum.</div>
<div n="7" type="v">Tunc exaltatum est regnum Nabuchodonosor, et cor ejus elevatum est : et misit ad omnes, qui habitabant in Cilicia, et Damasco, et Libano,</div>
<div n="8" type="v">et ad gentes quæ sunt in Carmelo et Cedar, et inhabitantes Galilæam in campo magno Esdrelon,</div>
<div n="9" type="v">et ad omnes qui erant in Samaria, et trans flumen Jordanem usque ad Jerusalem, et omnem terram Jesse quousque perveniatur ad terminos Æthiopiæ.</div>
<div n="10" type="v">Ad hos omnes misit nuntios Nabuchodonosor rex Assyriorum :</div>
<div n="11" type="v">qui omnes uno animo contradixerunt, et remiserunt eos vacuos, et sine honore abjecerunt.</div>
<div n="12" type="v">Tunc indignatus Nabuchodonosor rex adversus omnem terram illam, juravit per thronum et regnum suum quod defenderet se de omnibus regionibus his.</div>
</div>
<div n="2" type="ch">
<div n="1" type="v">Anno tertiodecimo Nabuchodonosor regis vigesima et secunda die mensis primi, factum est verbum in domo Nabuchodonosor regis Assyriorum ut defenderet se.</div>
<div n="2" type="v">Vocavitque omnes majores natu, omnesque duces, et bellatores suos, et habuit cum eis mysterium consilii sui :</div>
<div n="3" type="v">dixitque cogitationem suam in eo esse, ut omnem terram suo subjugaret imperio.</div>
<div n="4" type="v">Quod dictum cum placuisset omnibus, vocavit Nabuchodonosor rex Holofernem principem militiæ suæ,</div>
<div n="5" type="v">et dixit ei : Egredere adversus omne regnum occidentis, et contra eos præcipue, qui contempserunt imperium eum.</div>
<div n="6" type="v">Non parcet oculus tuus ulli regno, omnemque urbem munitam subjugabis mihi.</div>
<div n="7" type="v">Tunc Holofernes vocavit duces, et magistratus virtutis Assyriorum, et dinumeravit viros in expeditionem, sicut præcepit ei rex, centum viginti millia peditum pugnatorum, et equitum sagittariorum duodecim millia.</div>
<div n="8" type="v">Omnemque expeditionem suam fecit præire in multitudine innumerabilium camelorum, cum his quæ exercitibus sufficerent copiose, boum quoque armenta, gregesque ovium, quorum non erat numerus.</div>
<div n="9" type="v">Frumentum ex omni Syria in transitu suo parari constituit.</div>
<div n="10" type="v">Aurum vero et argentum de domo regis assumpsit multum nimis.</div>
<div n="11" type="v">Et profectus est ipse, et omnis exercitus cum quadrigis, et equitibus, et sagittariis, qui cooperuerunt faciem terræ, sicut locustæ.</div>
<div n="12" type="v">Cumque pertransisset fines Assyriorum, venit ad magnos montes Ange, qui sunt a sinistro Ciliciæ, ascenditque omnia castella eorum, et obtinuit omnem munitionem.</div>
<div n="13" type="v">Effregit autem civitatem opinatissimam Melothi, prædavitque omnes filios Tharsis, et filios Ismaël, qui erant contra faciem deserti, et ad austrum terræ Cellon.</div>
<div n="14" type="v">Et transivit Euphraten, et venit in Mesopotamiam : et fregit omnes civitates excelsas, quæ erant ibi, a torrente Mambre usquequo perveniatur ad mare :</div>
<div n="15" type="v">et occupavit terminos ejus, a Cilicia usque ad fines Japheth, qui sunt ad austrum.</div>
<div n="16" type="v">Abduxitque omnes filios Madian, et prædavit omnem locupletationem eorum, omnesque resistentes sibi occidit in ore gladii.</div>
<div n="17" type="v">Et post hæc descendit in campos Damasci in diebus messis, et succendit omnia sata, omnesque arbores, et vineas fecit incidi :</div>
<div n="18" type="v">et cecidit timor illius super omnes inhabitantes terram.</div>
</div>
<div n="3" type="ch">
<div n="1" type="v">Tunc miserunt legatos suos universarum urbium, ac provinciarum reges ac principes, Syriæ scilicet Mesopotamiæ, et Syriæ Sobal, et Libyæ, atque Ciliciæ, qui venientes ad Holofernem, dixerunt :</div>
<div n="2" type="v">Desinat indignatio tua circa nos : melius est enim ut viventes serviamus Nabuchodonosor regi magno, et subditi simus tibi, quam morientes cum interitu nostro ipsi servitutis nostræ damna patiamur.</div>
<div n="3" type="v">Omnis civitas nostra, omnisque possessio, omnes montes, et colles, et campi, et armenta boum, gregesque ovium, et caprarum, equorumque et camelorum, et universæ facultates nostræ, atque familiæ, in conspectu tuo sunt :</div>
<div n="4" type="v">sint omnia nostra sub lege tua.</div>
<div n="5" type="v">Nos, et filii nostri, servi tui sumus.</div>
<div n="6" type="v">Veni nobis pacificus dominus, et utere servitio nostro, sicut placuerit tibi.</div>
<div n="7" type="v">Tunc descendit de montibus cum equitibus in virtute magna, et obtinuit omnem civitatem, et omnem inhabitantem terram.</div>
<div n="8" type="v">De universis autem urbibus assumpsit sibi auxiliarios viros fortes, et electos ad bellum.</div>
<div n="9" type="v">Tantusque metus provinciis illis incubuit, ut universarum urbium habitatores principes, et honorati simul cum populis exirent obviam venienti,</div>
<div n="10" type="v">excipientes eum cum coronis, et lampadibus, ducentes choros in tympanis, et tibiis.</div>
<div n="11" type="v">Nec ista tamen facientes, ferocitatem ejus pectoris mitigare potuerunt :</div>
<div n="12" type="v">nam et civitates eorum destruxit, et lucos eorum excidit.</div>
<div n="13" type="v">Præceperat enim illi Nabuchodonosor rex, ut omnes deos terræ exterminaret, videlicet ut ipse solus diceretur deus ab his nationibus, quæ potuissent Holofernis potentia subjugari.</div>
<div n="14" type="v">Pertransiens autem Syriam Sobal, et omnem Apameam, omnemque Mesopotamiam, venit ad Idumæos in terram Gabaa,</div>
<div n="15" type="v">accepitque civitates eorum, et sedit ibi per triginta dies, in quibus diebus adunari præcepit universum exercitum virtutis suæ.</div>
</div>
<div n="4" type="ch">
<div n="1" type="v">Tunc audientes hæc filii Israël, qui habitabant in terra Juda, timuerunt valde a facie ejus.</div>
<div n="2" type="v">Tremor et horror invasit sensus eorum, ne hoc faceret Jerusalem et templo Domini, quod fecerat ceteris civitatibus et templis earum.</div>
<div n="3" type="v">Et miserunt in omnem Samariam per circuitum usque Jericho, et præoccupaverunt omnes vertices montium :</div>
<div n="4" type="v">et muris circumdederunt vicos suos, et congregaverunt frumenta in præparationem pugnæ.</div>
<div n="5" type="v">Sacerdos etiam Eliachim scripsit ad universos qui erant contra Esdrelon, quæ est contra faciem campi magni juxta Dothain, et universos per quos viæ transitus esse poterat,</div>
<div n="6" type="v">ut obtinerent ascensus montium, per quos via esse poterat ad Jerusalem, et illic custodirent ubi angustum iter esse poterat inter montes.</div>
<div n="7" type="v">Et fecerunt filii Israël secundum quod constituerat eis sacerdos Domini Eliachim.</div>
<div n="8" type="v">Et clamavit omnis populus ad Dominum instantia magna, et humiliaverunt animas suas in jejuniis, et orationibus, ipsi et mulieres eorum.</div>
<div n="9" type="v">Et induerunt se sacerdotes ciliciis, et infantes prostraverunt contra faciem templi Domini, et altare Domini operuerunt cilicio :</div>
<div n="10" type="v">et clamaverunt ad Dominum Deum Israël unanimiter ne darentur in prædam infantes eorum, et uxores eorum in divisionem, et civitates eorum in exterminium, et sancta eorum in pollutionem, et fierent opprobrium gentibus.</div>
<div n="11" type="v">Tunc Eliachim sacerdos Domini magnus circuivit omnem Israël, allocutusque est eos,</div>
<div n="12" type="v">dicens : Scitote quoniam exaudiet Dominus preces vestras, si manentes permanseritis in jejuniis, et orationibus in conspectu Domini.</div>
<div n="13" type="v">Memores estote Moysi servi Domini, qui Amalec confidentem in virtute sua, et in potentia sua, et in exercitu suo, et in clypeis suis, et in curribus suis, et in equitibus suis, non ferro pugnando, sed precibus sanctis orando dejecit :</div>
<div n="14" type="v">sic erunt universi hostes Israël, si perseveraveritis in hoc opere quod cœpistis.</div>
<div n="15" type="v">Ad hanc igitur exhortationem ejus deprecantes Dominum, permanebant in conspectu Domini,</div>
<div n="16" type="v">ita ut etiam hi qui offerebant Domino holocausta, præcincti ciliciis offerrent sacrificia Domino, et erat cinis super capita eorum.</div>
<div n="17" type="v">Et ex toto corde suo omnes orabant Deum, ut visitaret populum suum Israël.</div>
</div>
<div n="5" type="ch">
<div n="1" type="v">Nuntiatumque est Holoferni principi militiæ Assyriorum, quod filii Israël præpararent se ad resistendum, ac montium itinera conclusissent,</div>
<div n="2" type="v">et furore nimio exarsit in iracundia magna, vocavitque omnes principes Moab et duces Ammon,</div>
<div n="3" type="v">et dixit eis : Dicite mihi quis sit populus iste, qui montana obsidet : aut quæ, et quales, et quantæ sint civitates eorum : quæ etiam sit virtus eorum, aut quæ sit multitudo eorum : vel quis rex militiæ illorum :</div>
<div n="4" type="v">et quare præ omnibus, qui habitant in oriente, isti contempserunt nos, et non exierunt obviam nobis ut susciperent nos cum pace ?</div>
<div n="5" type="v">Tunc Achior dux omnium filiorum Ammon respondens, ait : Si digneris audire, domine mi, dicam veritatem in conspectu tuo de populo isto, qui in montanis habitat, et non egredietur verbum falsum ex ore meo.</div>
<div n="6" type="v">Populus iste ex progenie Chaldæorum est.</div>
<div n="7" type="v">Hic primum in Mesopotamia habitavit, quoniam noluerunt sequi deos patrum suorum, qui erant in terra Chaldæorum.</div>
<div n="8" type="v">Deserentes itaque cæremonias patrum suorum, quæ in multitudine deorum erant,</div>
<div n="9" type="v">unum Deum cæli coluerunt, qui et præcepit eis ut exirent inde et habitarent in Charan. Cumque operuisset omnem terram fames, descenderunt in Ægyptum, illicque per quadringentos annos sic multiplicati sunt, ut dinumerari eorum non posset exercitus.</div>
<div n="10" type="v">Cumque gravaret eos rex Ægypti, atque in ædificationibus urbium suarum in luto et latere subjugasset eos, clamaverunt ad Dominum suum, et percussit totam terram Ægypti plagis variis.</div>
<div n="11" type="v">Cumque ejecissent eos Ægyptii a se, et cessasset plaga ab eis, et iterum eos vellent capere, et ad suum servitium revocare,</div>
<div n="12" type="v">fugientibus his, Deus cæli mare aperuit, ita ut hinc inde aquæ quasi murus solidarentur, et isti pede sicco fundum maris perambulando transirent.</div>
<div n="13" type="v">In quo loco dum innumerabilis exercitus Ægyptiorum eos persequeretur, ita aquis coopertus est, ut non remaneret vel unus, qui factum posteris nuntiaret.</div>
<div n="14" type="v">Egressi vero mare Rubrum, deserta Sina montis occupaverunt, in quibus numquam homo habitare potuit, vel filius hominis requievit.</div>
<div n="15" type="v">Illic fontes amari obdulcati sunt eis ad bibendum, et per annos quadraginta annonam de cælo consecuti sunt.</div>
<div n="16" type="v">Ubicumque ingressi sunt sine arcu et sagitta, et absque scuto et gladio, Deus eorum pugnavit pro eis, et vicit.</div>
<div n="17" type="v">Et non fuit qui insultaret populo isti, nisi quando recessit a cultu Domini Dei sui.</div>
<div n="18" type="v">Quotiescumque autem præter ipsum Deum suum, alterum coluerunt, dati sunt in prædam, et in gladium, et in opprobrium.</div>
<div n="19" type="v">Quotiescumque autem pœnituerunt se recessisse a cultura Dei sui, dedit eis Deus cæli virtutem resistendi.</div>
<div n="20" type="v">Denique Chananæum regem, et Jebusæum, et Pherezæum, et Hethæum, et Hevæum, et Amorrhæum, et omnes potentes in Hesebon prostraverunt, et terras eorum, et civitates eorum ipsi possederunt :</div>
<div n="21" type="v">et usque dum non peccarent in conspectu Dei sui, erant cum illis bona : Deus enim illorum odit iniquitatem.</div>
<div n="22" type="v">Nam et ante hos annos cum recessissent a via, quam dederat illis Deus, ut ambularent in ea, exterminati sunt præliis a multis nationibus, et plurimi eorum captivi abducti sunt in terram non suam.</div>
<div n="23" type="v">Nuper autem reversi ad Dominum Deum suum, ex dispersione qua dispersi fuerant, adunati sunt, et ascenderunt montana hæc omnia, et iterum possident Jerusalem, ubi sunt sancta eorum.</div>
<div n="24" type="v">Nunc ergo mi domine, perquire si est aliqua iniquitas eorum in conspectu Dei eorum : ascendamus ad illos, quoniam tradens tradet illos Deus eorum tibi, et subjugati erunt sub jugo potentiæ tuæ.</div>
<div n="25" type="v">Si vero non est offensio populi hujus coram Deo suo, non poterimus resistere illis, quoniam Deus eorum defendet illos : et erimus in opprobrium universæ terræ.</div>
<div n="26" type="v">Et factum est, cum cessasset loqui Achior verba hæc, irati sunt omnes magnates Holofernis, et cogitabant interficere eum, dicentes ad alterutrum :</div>
<div n="27" type="v">Quis est iste, qui filios Israël posse dicat resistere regi Nabuchodonosor, et exercitibus ejus, homines inermes, et sine virtute, et sine peritia artis pugnæ ?</div>
<div n="28" type="v">Ut ergo agnoscat Achior quoniam fallit nos, ascendamus in montana : et cum capti fuerint potentes eorum, tunc cum eisdem gladio transverberabitur :</div>
<div n="29" type="v">ut sciat omnis gens quoniam Nabuchodonosor deus terræ est, et præter ipsum alius non est.</div>
</div>
<div n="6" type="ch">
<div n="1" type="v">Factum est autem cum cessassent loqui, indignatus Holofernes vehementer, dixit ad Achior :</div>
<div n="2" type="v">Quoniam prophetasti nobis, dicens quod gens Israël defendatur a Deo suo, ut ostendam tibi quoniam non est deus nisi Nabuchodonosor :</div>
<div n="3" type="v">cum percusserimus eos omnes, sicut hominem unum, tunc et ipse cum illis Assyriorum gladio interibis, et omnis Israël tecum perditione disperiet :</div>
<div n="4" type="v">et probabis quoniam Nabuchodonosor dominus sit universæ terræ : tuncque gladius militiæ meæ transiet per latera tua, et confixus cades inter vulneratos Israël, et non respirabis ultra, donec extermineris cum illis.</div>
<div n="5" type="v">Porro autem si prophetiam tuam veram existimas, non concidat vultus tuus, et pallor, qui faciem tuam obtinet, abscedat a te, si verba mea hæc putas impleri non posse.</div>
<div n="6" type="v">Ut autem noveris quia simul cum illis hæc experieris, ecce ex hac hora illorum populo sociaberis, ut, dum dignas mei gladii pœnas exceperint, ipse simul ultioni subjaceas.</div>
<div n="7" type="v">Tunc Holofernes præcepit servis suis ut comprehenderent Achior, et perducerent eum in Bethuliam, et traderent eum in manus filiorum Israël.</div>
<div n="8" type="v">Et accipientes eum servi Holofernis, profecti sunt per campestria : sed cum appropinquassent ad montana, exierunt contra eos fundibularii.</div>
<div n="9" type="v">Illi autem divertentes a latere montis, ligaverunt Achior ad arborem manibus et pedibus, et sic vinctum restibus dimiserunt eum, et reversi sunt ad dominum suum.</div>
<div n="10" type="v">Porro filii Israël descendentes de Bethulia, venerunt ad eum : quem solventes, duxerunt ad Bethuliam, atque in medium populi illum statuentes, percunctati sunt quid rerum esset quod illum vinctum Assyrii reliquissent.</div>
<div n="11" type="v">In diebus illis erant illic principes, Ozias filius Micha de tribu Simeon, et Charmi, qui et Gothoniel.</div>
<div n="12" type="v">In medio itaque seniorum, et in conspectu omnium, Achior dixit omnia quæ locutus ipse fuerat ab Holoferne interrogatus : et qualiter populus Holofernis voluisset propter hoc verbum interficere eum,</div>
<div n="13" type="v">et quemadmodum ipse Holofernes iratus jusserit eum Israëlitis hac de causa tradi : ut, dum vicerit filios Israël, tunc et ipsum Achior diversis jubeat interire suppliciis, propter hoc quod dixisset : Deus cæli defensor eorum est.</div>
<div n="14" type="v">Cumque Achior universa hæc exposuisset, omnis populus cecidit in faciem, adorantes Dominum, et communi lamentatione et fletu unanimes preces suas Domino effuderunt,</div>
<div n="15" type="v">dicentes : Domine Deus cæli et terræ, intuere superbiam eorum, et respice ad nostram humilitatem, et faciem sanctorum tuorum attende, et ostende quoniam non derelinquis præsumentes de te : et præsumentes de se, et de sua virtute gloriantes, humilias.</div>
<div n="16" type="v">Finito itaque fletu, et per totam diem oratione populorum completa, consolati sunt Achior,</div>
<div n="17" type="v">dicentes : Deus patrum nostrorum, cujus tu virtutem prædicasti, ipse tibi hanc dabit vicissitudinem, ut eorum magis tu interitum videas.</div>
<div n="18" type="v">Cum vero Dominus Deus noster dederit hanc libertatem servis suis, sit et tecum Deus in medio nostri : ut sicut placuerit tibi, ita cum tuis omnibus converseris nobiscum.</div>
<div n="19" type="v">Tunc Ozias, finito consilio, suscepit eum in domum suam, et fecit ei cœnam magnam.</div>
<div n="20" type="v">Et vocatis omnibus presbyteris, simul expleto jejunio refecerunt.</div>
<div n="21" type="v">Postea vero convocatus est omnis populus, et per totam noctem intra ecclesiam oraverunt, petentes auxilium a Deo Israël.</div>
</div>
<div n="7" type="ch">
<div n="1" type="v">Holofernes autem altera die præcepit exercitibus suis ut ascenderent contra Bethuliam.</div>
<div n="2" type="v">Erant autem pedites bellatorum centum viginti millia, et equites viginti duo millia, præter præparationes virorum illorum, quos occupaverat captivitas, et abducti fuerant de provinciis et urbibus universæ juventutis.</div>
<div n="3" type="v">Omnes paraverunt se pariter ad pugnam contra filios Israël, et venerunt per crepidinem montis usque ad apicem, qui respicit super Dothain, a loco qui dicitur Belma usque ad Chelmon, qui est contra Esdrelon.</div>
<div n="4" type="v">Filii autem Israël, ut viderunt multitudinem illorum, prostraverunt se super terram, mittentes cinerem super capita sua, unanimes orantes ut Deus Israël misericordiam suam ostenderet super populum suum.</div>
<div n="5" type="v">Et assumentes arma sua bellica, sederunt per loca, quæ ad angusti itineris tramitem dirigunt inter montosa, et erant custodientes ea tota die et nocte.</div>
<div n="6" type="v">Porro Holofernes, dum circuit per gyrum, reperit quod fons, qui influebat, aquæductum illorum a parte australi extra civitatem dirigeret : et incidi præcepit aquæductum illorum.</div>
<div n="7" type="v">Erant tamen non longe a muris fontes, ex quibus furtim videbantur haurire aquam ad refocillandum potius quam ad potandum.</div>
<div n="8" type="v">Sed filii Ammon et Moab accesserunt ad Holofernem, dicentes : Filii Israël non in lancea nec in sagitta confidunt, sed montes defendunt illos, et muniunt illos colles in præcipitio constituti.</div>
<div n="9" type="v">Ut ergo sine congressione pugnæ possis superare eos, pone custodes fontium, ut non hauriant aquam ex eis, et sine gladio interficies eos, vel certe fatigati tradent civitatem suam, quam putant in montibus positam superari non posse.</div>
<div n="10" type="v">Et placuerunt verba hæc coram Holoferne et coram satellitibus ejus, et constituit per gyrum centenarios per singulos fontes.</div>
<div n="11" type="v">Cumque ista custodia per dies viginti fuisset expleta, defecerunt cisternæ, et collectiones aquarum omnibus habitantibus Bethuliam, ita ut non esset intra civitatem unde satiarentur vel una die, quoniam ad mensuram dabatur populis aqua quotidie.</div>
<div n="12" type="v">Tunc ad Oziam congregati omnes viri feminæque, juvenes et parvuli, omnes simul una voce</div>
<div n="13" type="v">dixerunt : Judicet Deus inter nos et te, quoniam fecisti in nos mala, nolens loqui pacifice cum Assyriis, et propter hoc vendidit nos Deus in manibus eorum.</div>
<div n="14" type="v">Et ideo non est qui adjuvet, cum prosternamur ante oculos eorum in siti, et perditione magna.</div>
<div n="15" type="v">Et nunc congregate universos qui in civitate sunt, ut sponte tradamus nos omnes populo Holofernis.</div>
<div n="16" type="v">Melius est enim ut captivi benedicamus Dominum viventes, quam moriamur, et simus opprobrium omni carni, cum viderimus uxores nostras, et infantes nostros mori ante oculos nostros.</div>
<div n="17" type="v">Contestamur hodie cælum et terram, et Deum patrum nostrorum, qui ulciscitur nos secundum peccata nostra, ut jam tradatis civitatem in manu militiæ Holofernis, et sit finis noster brevis in ore gladii, qui longior efficitur in ariditate sitis.</div>
<div n="18" type="v">Et cum hæc dixissent, factus est fletus et ululatus magnus in ecclesia ab omnibus, et per multas horas una voce clamaverunt ad Deum, dicentes :</div>
<div n="19" type="v">Peccavimus cum patribus nostris ; injuste egimus, iniquitatem fecimus.</div>
<div n="20" type="v">Tu, quia pius es, miserere nostri, aut in tuo flagello vindica iniquitates nostras, et noli tradere confitentes te populo qui ignorat te,</div>
<div n="21" type="v">ut non dicant inter gentes : Ubi est Deus eorum ?</div>
<div n="22" type="v">Et cum fatigati ex his clamoribus et his fletibus lassati siluissent,</div>
<div n="23" type="v">exsurgens Ozias infusus lacrimis, dixit : Æquo animo estote, fratres, et hos quinque dies expectemus a Domino misericordiam.</div>
<div n="24" type="v">Forsitan enim indignationem suam abscindet, et dabit gloriam nomini suo.</div>
<div n="25" type="v">Si autem transactis quinque diebus non venerit adjutorium, faciemus hæc verba, quæ locuti estis.</div>
</div>
<div n="8" type="ch">
<div n="1" type="v">Et factum est, cum audisset hæc verba Judith vidua, quæ erat filia Merari filii Idox filii Joseph filii Oziæ filii Elai filii Jamnor filii Gedeon filii Raphaim filii Achitob filii Melchiæ filii Enan filii Nathaniæ filii Salathiel filii Simeon filii Ruben,</div>
<div n="2" type="v">et vir ejus fuit Manasses, qui mortuus est in diebus messis hordeaceæ :</div>
<div n="3" type="v">instabat enim super alligantes manipulos in campo, et venit æstus super caput ejus, et mortuus est in Bethulia civitate sua, et sepultus est illic cum patribus suis.</div>
<div n="4" type="v">Erat autem Judith relicta ejus vidua jam annis tribus et mensibus sex.</div>
<div n="5" type="v">Et in superioribus domus suæ fecit sibi secretum cubiculum, in quo cum puellis suis clausa morabatur,</div>
<div n="6" type="v">et habens super lumbos suos cilicium, jejunabat omnibus diebus vitæ suæ, præter sabbata et neomenias et festa domus Israël.</div>
<div n="7" type="v">Erat autem eleganti aspectu nimis, cui vir suus reliquerat divitias multas, et familiam copiosam, ac possessiones armentis boum, et gregibus ovium plenas.</div>
<div n="8" type="v">Et erat hæc in omnibus famosissima, quoniam timebat Dominum valde, nec erat qui loqueretur de illa verbum malum.</div>
<div n="9" type="v">Hæc itaque cum audisset quoniam Ozias promisisset quod transacto quinto die traderet civitatem, misit ad presbyteros Chabri et Charmi.</div>
<div n="10" type="v">Et venerunt ad illam, et dixit illis : Quod est hoc verbum, in quo consensit Ozias, ut tradat civitatem Assyriis si intra quinque dies non venerit vobis adjutorium ?</div>
<div n="11" type="v">et qui estis vos, qui tentatis Dominum ?</div>
<div n="12" type="v">non est iste sermo qui misericordiam provocet, sed potius qui iram excitet, et furorem accendat.</div>
<div n="13" type="v">Posuistis vos tempus miserationis Domini, et in arbitrium vestrum, diem constituistis ei.</div>
<div n="14" type="v">Sed quia patiens Dominus est, in hoc ipso pœniteamus, et indulgentiam ejus fusis lacrimis postulemus :</div>
<div n="15" type="v">non enim quasi homo sic Deus comminabitur, neque sicut filius hominis ad iracundiam inflammabitur.</div>
<div n="16" type="v">Et ideo humiliemus illi animas nostras, et in spiritu constituti humiliato, servientes illi</div>
<div n="17" type="v">dicamus flentes Domino, ut secundum voluntatem suam sic faciat nobiscum misericordiam suam : ut sicut conturbatum est cor nostrum in superbia eorum, ita etiam de nostra humilitate gloriemur :</div>
<div n="18" type="v">quoniam non sumus secuti peccata patrum nostrorum, qui dereliquerunt Deum suum, et adoraverunt deos alienos,</div>
<div n="19" type="v">pro quo scelere dati sunt in gladium, et in rapinam, et in confusionem inimicis suis : nos autem alterum deum nescimus præter ipsum.</div>
<div n="20" type="v">Expectemus humiles consolationem ejus, et exquiret sanguinem nostrum de afflictionibus inimicorum nostrorum, et humiliabit omnes gentes, quæcumque insurgunt contra nos, et faciet illas sine honore Dominus Deus noster.</div>
<div n="21" type="v">Et nunc fratres, quoniam vos estis presbyteri in populo Dei, et ex vobis pendet anima illorum, ad eloquium vestrum corda eorum erigite, ut memores sint, quia tentati sunt patres nostri ut probarentur, si vere colerent Deum suum.</div>
<div n="22" type="v">Memores esse debent, quomodo pater noster Abraham tentatus est, et per multas tribulationes probatus, Dei amicus effectus est.</div>
<div n="23" type="v">Sic Isaac, sic Jacob, sic Moyses, et omnes qui placuerunt Deo, per multas tribulationes transierunt fideles.</div>
<div n="24" type="v">Illi autem, qui tentationes non susceperunt cum timore Domini, et impatientiam suam et improperium murmurationis suæ contra Dominum protulerunt,</div>
<div n="25" type="v">exterminati sunt ab exterminatore, et a serpentibus perierunt.</div>
<div n="26" type="v">Et nos ergo non ulciscamur nos pro his quæ patimur,</div>
<div n="27" type="v">sed reputantes peccatis nostris hæc ipsa supplicia minora esse flagella Domini, quibus quasi servi corripimur ad emendationem, et non ad perditionem nostram evenisse credamus.</div>
<div n="28" type="v">Et dixerunt illi Ozias et presbyteri : Omnia quæ locuta es, vera sunt, et non est in sermonibus tuis ulla reprehensio.</div>
<div n="29" type="v">Nunc ergo ora pro nobis, quoniam mulier sancta es, et timens Deum.</div>
<div n="30" type="v">Et dixit illis Judith : Sicut quod potui loqui, Dei esse cognoscitis :</div>
<div n="31" type="v">ita quod facere disposui, probate si ex Deo est, et orate ut firmum faciat Deus consilium meum.</div>
<div n="32" type="v">Stabitis vos ad portam nocte ista, et ego exeam cum abra mea : et orate, ut sicut dixistis, in diebus quinque respiciat Dominus populum suum Israël.</div>
<div n="33" type="v">Vos autem nolo ut scrutemini actum meum, et usque dum renuntiem vobis, nihil aliud fiat, nisi oratio pro me ad Dominum Deum nostrum.</div>
<div n="34" type="v">Et dixit ad eam Ozias princeps Juda : Vade in pace, et Dominus sit tecum in ultionem inimicorum nostrorum. Et revertentes abierunt.</div>
</div>
<div n="9" type="ch">
<div n="1" type="v">Quibus ascendentibus, Judith ingressa est oratorium suum : et induens se cilicio, posuit cinerem super caput suum : et prosternens se Domino, clamabat ad Dominum, dicens :</div>
<div n="2" type="v">Domine Deus patris mei Simeon, qui dedisti illi gladium in defensionem alienigenarum, qui violatores extiterunt in coinquinatione sua, et denudaverunt femur virginis in confusionem :</div>
<div n="3" type="v">et dedisti mulieres illorum in prædam, et filias illorum in captivitatem : et omnem prædam in divisionem servis tuis, qui zelaverunt zelum tuum : subveni, quæso te Domine Deus meus, mihi viduæ.</div>
<div n="4" type="v">Tu enim fecisti priora, et illa post illa cogitasti : et hoc factum est quod ipse voluisti.</div>
<div n="5" type="v">Omnes enim viæ tuæ paratæ sunt, et tua judicia in tua providentia posuisti.</div>
<div n="6" type="v">Respice castra Assyriorum nunc, sicut tunc castra Ægyptiorum videre dignatus es, quando post servos tuos armati currebant, confidentes in quadrigis, et in equitatu suo, et in multitudine bellatorum.</div>
<div n="7" type="v">Sed aspexisti super castra eorum, et tenebræ fatigaverunt eos.</div>
<div n="8" type="v">Tenuit pedes eorum abyssus, et aquæ operuerunt eos.</div>
<div n="9" type="v">Sic fiant et isti, Domine, qui confidunt in multitudine sua, et in curribus suis, et in contis, et in scutis, et in sagittis suis, et in lanceis gloriantur,</div>
<div n="10" type="v">et nesciunt quia tu ipse es Deus noster, qui conteris bella ab initio, et Dominus nomen est tibi.</div>
<div n="11" type="v">Erige brachium tuum sicut ab initio, et allide virtutem illorum in virtute tua : cadat virtus eorum in iracundia tua, qui promittunt se violare sancta tua, et polluere tabernaculum nominis tui, et dejicere gladio suo cornu altaris tui.</div>
<div n="12" type="v">Fac Domine ut gladio proprio ejus superbia amputetur :</div>
<div n="13" type="v">capiatur laqueo oculorum suorum in me, et percuties eum ex labiis caritatis meæ.</div>
<div n="14" type="v">Da mihi in animo constantiam, ut contemnam illum ; et virtutem, ut evertam illum.</div>
<div n="15" type="v">Erit enim hoc memoriale nominis tui, cum manus feminæ dejecerit eum.</div>
<div n="16" type="v">Non enim in multitudine est virtus tua, Domine, neque in equorum viribus voluntas tua est, nec superbi ab initio placuerunt tibi : sed humilium et mansuetorum semper tibi placuit deprecatio.</div>
<div n="17" type="v">Deus cælorum, creator aquarum, et Dominus totius creaturæ, exaudi me miseram deprecantem, et de tua misericordia præsumentem.</div>
<div n="18" type="v">Memento, Domine, testamenti tui, et da verbum in ore meo, et in corde meo consilium corrobora, ut domus tua in sanctificatione tua permaneat :</div>
<div n="19" type="v">et omnes gentes agnoscant quia tu es Deus, et non est alius præter te.</div>
</div>
<div n="10" type="ch">
<div n="1" type="v">Factum est autem, cum cessasset clamare ad Dominum, surrexit de loco in quo jacuerat prostrata ad Dominum.</div>
<div n="2" type="v">Vocavitque abram suam, et descendens in domum suam, abstulit a se cilicium, et exuit se vestimentis viduitatis suæ,</div>
<div n="3" type="v">et lavit corpus suum, et unxit se myro optimo, et discriminavit crinem capitis sui, et imposuit mitram super caput suum, et induit se vestimentis jucunditatis suæ, induitque sandalia pedibus suis, assumpsitque dextraliola, et lilia, et inaures, et annulos, et omnibus ornamentis suis ornavit se.</div>
<div n="4" type="v">Cui etiam Dominus contulit splendorem : quoniam omnis ista compositio non ex libidine, sed ex virtute pendebat : et ideo Dominus hanc in illam pulchritudinem ampliavit, ut incomparabili decore omnium oculis appareret.</div>
<div n="5" type="v">Imposuit itaque abræ suæ ascoperam vini, et vas olei, et polentam, et palathas, et panes, et caseum, et profecta est.</div>
<div n="6" type="v">Cumque venissent ad portam civitatis, invenerunt expectantem Oziam et presbyteros civitatis.</div>
<div n="7" type="v">Qui cum vidissent eam, stupentes mirati sunt nimis pulchritudinem ejus.</div>
<div n="8" type="v">Nihil tamen interrogantes eam, dimiserunt transire, dicentes : Deus patrum nostrorum det tibi gratiam, et omne consilium tui cordis sua virtute corroboret, ut glorietur super te Jerusalem, et sit nomen tuum in numero sanctorum et justorum.</div>
<div n="9" type="v">Et dixerunt hi qui illic erant omnes una voce : Fiat, fiat.</div>
<div n="10" type="v">Judith vero orans Dominum, transivit per portas ipsa et abra ejus.</div>
<div n="11" type="v">Factum est autem, cum descenderet montem, circa ortum diei, occurrerunt ei exploratores Assyriorum, et tenuerunt eam, dicentes : Unde venis ? aut quo vadis ?</div>
<div n="12" type="v">Quæ respondit : Filia sum Hebræorum, ideo ego fugi a facie eorum, quoniam futurum agnovi quod dentur vobis in deprædationem, pro eo quod contemnentes vos, noluerunt ultro tradere seipsos ut invenirent misericordiam in conspectu vestro.</div>
<div n="13" type="v">Hac de causa cogitavi mecum, dicens : Vadam ad faciem principis Holofernis, ut indicem illi secreta illorum, et ostendam illi quo aditu possit obtinere eos, ita ut non cadat vir unus de exercitu ejus.</div>
<div n="14" type="v">Et cum audissent viri illi verba ejus, considerabant faciem ejus, et erat in oculis eorum stupor, quoniam pulchritudinem ejus mirabantur nimis.</div>
<div n="15" type="v">Et dixerunt ad eam : Conservasti animam tuam eo quod tale reperisti consilium, ut descenderes ad dominum nostrum.</div>
<div n="16" type="v">Hoc autem scias, quoniam cum steteris in conspectu ejus, bene tibi faciet, et eris gratissima in corde ejus. Duxeruntque illam ad tabernaculum Holofernis, annuntiantes eam.</div>
<div n="17" type="v">Cumque intrasset ante faciem ejus, statim captus est in suis oculis Holofernes.</div>
<div n="18" type="v">Dixeruntque ad eum satellites ejus : Quis contemnat populum Hebræorum, qui tam decoras mulieres habent, ut non pro his merito pugnare contra eos debeamus ?</div>
<div n="19" type="v">Videns itaque Judith Holofernem sedentem in conopeo, quod erat ex purpura, et auro, et smaragdo, et lapidibus pretiosis intextum,</div>
<div n="20" type="v">et cum in faciem ejus intendisset, adoravit eum, prosternens se super terram. Et elevaverunt eam servi Holofernis, jubente domino suo.</div>
</div>
<div n="11" type="ch">
<div n="1" type="v">Tunc Holofernes dixit ei : Æquo animo esto, et noli pavere in corde tuo : quoniam ego numquam nocui viro, qui voluit servire Nabuchodonosor regi :</div>
<div n="2" type="v">populus autem tuus, si non contempsisset me, non levassem lanceam meam super eum.</div>
<div n="3" type="v">Nunc autem dic mihi, qua ex causa recessisti ab illis, et placuit tibi ut venires ad nos ?</div>
<div n="4" type="v">Et dixit illi Judith : Sume verba ancillæ tuæ, quoniam si secutus fueris verba ancillæ tuæ, perfectam rem faciet Dominus tecum.</div>
<div n="5" type="v">Vivit enim Nabuchodonosor rex teræ, et vivit virtus ejus, quæ est in te ad correptionem omnium animarum errantium : quoniam non solum homines serviunt illi per te, sed et bestiæ agri obtemperant illi.</div>
<div n="6" type="v">Nuntiatur enim animi tui industria universis gentibus, et indicatum est omni sæculo, quoniam tu solus bonus et potens es in omni regno ejus, et disciplina tua omnibus provinciis prædicatur.</div>
<div n="7" type="v">Nec hoc latet, quod locutus est Achior, nec illud ignoratur, quod ei jusseris evenire.</div>
<div n="8" type="v">Constat enim, Deum nostrum sic peccatis offensum, ut mandaverit per prophetas suos ad populum, quod tradat eum pro peccatis suis.</div>
<div n="9" type="v">Et quoniam sciunt se offendisse Deum suum filii Israël, tremor tuus super ipsos est.</div>
<div n="10" type="v">Insuper etiam fames invasit eos, et ab ariditate aquæ jam inter mortuos computantur.</div>
<div n="11" type="v">Denique hoc ordinant, ut interficient pecora sua, et bibant sanguinem eorum :</div>
<div n="12" type="v">et sancta Domini Dei sui quæ præcepit Deus non contingi, in frumento, vino, et oleo, hæc cogitaverunt impendere, et volunt consumere quæ nec manibus deberent contingere : ergo quoniam hæc faciunt, certum est quod in perditionem dabuntur.</div>
<div n="13" type="v">Quod ego ancilla tua cognoscens, fugi ab illis, et misit me Dominus hæc ipsa nuntiare tibi.</div>
<div n="14" type="v">Ego enim ancilla tua Deum colo, etiam nunc apud te : et exiet ancilla tua, et orabo Deum,</div>
<div n="15" type="v">et dicet mihi quando eis reddat peccatum suum, et veniens nuntiabo tibi, ita ut ego adducam te per mediam Jerusalem, et habebis omnem populum Israël, sicut oves quibus non est pastor, et non latrabit vel unus canis contra te :</div>
<div n="16" type="v">quoniam hæc mihi dicta sunt per providentiam Dei.</div>
<div n="17" type="v">Et quoniam iratus est illis Deus, hæc ipsa missa sum nuntiare tibi.</div>
<div n="18" type="v">Placuerunt autem omnia verba hæc coram Holoferne, et coram pueris ejus, et mirabantur sapientiam ejus, et dicebant alter ad alterum :</div>
<div n="19" type="v">Non est talis mulier super terram in aspectu, in pulchritudine, et in sensu verborum.</div>
<div n="20" type="v">Et dixit ad illam Holofernes : Benefecit Deus, qui misit te ante populum, ut des illum tu in manibus nostris :</div>
<div n="21" type="v">et quoniam bona est promissio tua, si fecerit mihi hoc Deus tuus, erit et Deus meus, et tu in domo Nabuchodonosor magna eris, et nomen tuum nominabitur in universa terra.</div>
</div>
<div n="12" type="ch">
<div n="1" type="v">Tunc jussit eam introire ubi repositi erant thesauri ejus, et jussit illic manere eam, et constituit quid daretur illi de convivio suo.</div>
<div n="2" type="v">Cui respondit Judith, et dixit : Nunc non potero manducare ex his, quæ mihi præcipis tribui, ne veniat super me offensio : ex his autem, quæ mihi detuli, manducabo.</div>
<div n="3" type="v">Cui Holofernes ait : Si defecerint tibi ista, quæ tecum detulisti, quid faciemus tibi ?</div>
<div n="4" type="v">Et dixit Judith : Vivit anima tua, domine meus, quoniam non expendet omnia hæc ancilla tua, donec faciat Deus in manu mea hæc quæ cogitavi. Et induxerunt illam servi ejus in tabernaculum, quod præceperat.</div>
<div n="5" type="v">Et petiit dum introiret, ut daretur ei copia nocte et ante lucem egrediendi foras ad orationem, et deprecandi Dominum.</div>
<div n="6" type="v">Et præcepit cubiculariis suis ut sicut placeret illi, exiret et introiret ad adorandum Deum suum per triduum :</div>
<div n="7" type="v">et exibat noctibus in vallem Bethuliæ, et baptizabat se in fonte aquæ.</div>
<div n="8" type="v">Et ut ascendebat, orabat Dominum Deum Israël, ut dirigeret viam ejus ad liberationem populi sui.</div>
<div n="9" type="v">Et introiens, munda manebat in tabernaculo usque dum acciperet escam suam in vespere.</div>
<div n="10" type="v">Et factum est : in quarto die Holofernes fecit cœnam servis suis, et dixit ad Vagao eunuchum suum : Vade, et suade Hebræam illam ut sponte consentiat habitare mecum.</div>
<div n="11" type="v">Fœdum est enim apud Assyrios, si femina irrideat virum agendo ut immunis ab eo transeat.</div>
<div n="12" type="v">Tunc introivit Vagao ad Judith, et dixit : Non vereatur bona puella introire ad dominum meum, ut honorificetur ante faciem ejus, ut manducet cum eo, et bibat vinum in jucunditate.</div>
<div n="13" type="v">Cui Judith respondit : Quæ ego sum, ut contradicam domino meo ?</div>
<div n="14" type="v">omne quod erit ante oculos ejus bonum et optimum, faciam. Quidquid autem illi placuerit, hoc mihi erit optimum omnibus diebus vitæ meæ.</div>
<div n="15" type="v">Et surrexit, et ornavit se vestimento suo, et ingressa stetit ante faciem ejus.</div>
<div n="16" type="v">Cor autem Holofernes concussum est : erat enim ardens in concupiscentia ejus.</div>
<div n="17" type="v">Et dixit ad eam Holofernes : Bibe nunc, et accumbe in jucunditate, quoniam invenisti gratiam coram me.</div>
<div n="18" type="v">Et dixit Judith : Bibam, domine, quoniam magnificata est anima mea hodie præ omnibus diebus meis.</div>
<div n="19" type="v">Et accepit, et manducavit, et bibit coram ipso ea quæ paraverat illi ancilla ejus.</div>
<div n="20" type="v">Et jucundus factus est Holofernes ad eam, bibitque vinum multum nimis, quantum numquam biberat in vita sua.</div>
</div>
<div n="13" type="ch">
<div n="1" type="v">Ut autem sero factum est, festinaverunt servi illius ad hospitia sua, et conclusit Vagao ostia cubiculi, et abiit.</div>
<div n="2" type="v">Erant autem omnes fatigati a vino,</div>
<div n="3" type="v">eratque Judith sola in cubiculo.</div>
<div n="4" type="v">Porro Holofernes jacebat in lecto, nimia ebrietate sopitus.</div>
<div n="5" type="v">Dixitque Judith puellæ suæ ut staret foris ante cubiculum, et observaret.</div>
<div n="6" type="v">Stetitque Judith ante lectum, orans cum lacrimis, et labiorum motu in silentio,</div>
<div n="7" type="v">dicens : Confirma me, Domine Deus Israël, et respice in hac hora ad opera manuum mearum, ut, sicut promisisti, Jerusalem civitatem tuam erigas : et hoc quod credens per te posse fieri cogitavit, perficiam.</div>
<div n="8" type="v">Et cum hæc dixisset, accessit ad columnam, quæ erat ad caput lectuli ejus, et pugionem ejus, qui in ea ligatus pendebat, exsolvit.</div>
<div n="9" type="v">Cumque evaginasset illum, apprehendit comam capitis ejus, et ait : Confirma me, Domine Deus, in hac hora.</div>
<div n="10" type="v">Et percussit bis in cervicem ejus, et abscidit caput ejus, et abstulit conopeum ejus a columnis, et evolvit corpus ejus truncum.</div>
<div n="11" type="v">Et post pusillum exivit, et tradidit caput Holofernis ancillæ suæ, et jussit ut mitteret illud in peram suam.</div>
<div n="12" type="v">Et exierunt duæ, secundum consuetudinem suam, quasi ad orationem, et transierunt castra, et gyrantes vallem, venerunt ad portam civitatis.</div>
<div n="13" type="v">Et dixit Judith a longe custodibus murorum : Aperite portas, quoniam nobiscum est Deus, qui fecit virtutem in Israël.</div>
<div n="14" type="v">Et factum est, cum audissent viri vocem ejus, vocaverunt presbyteros civitatis.</div>
<div n="15" type="v">Et concurrerunt ad eam omnes, a minimo usque ad maximum : quoniam sperabant eam jam non esse venturam.</div>
<div n="16" type="v">Et accendentes luminaria, congyraverunt circa eam universi : illa autem ascendens in eminentiorem locum, jussit fieri silentium. Cumque omnes tacuissent,</div>
<div n="17" type="v">dixit Judith : Laudate Dominum Deum nostrum, qui non deseruit sperantes in se :</div>
<div n="18" type="v">et in me ancilla sua adimplevit misericordiam suam, quam promisit domui Israël : et interfecit in manu mea hostem populi sui hac nocte.</div>
<div n="19" type="v">Et proferens de pera caput Holofernis, ostendit illis, dicens : Ecce caput Holofernis principis militiæ Assyriorum, et ecce conopeum illius, in quo recumbebat in ebrietate sua, ubi per manum feminæ percussit illum Dominus Deus noster.</div>
<div n="20" type="v">Vivit autem ipse Dominus, quoniam custodivit me angelus ejus et hinc euntem, et ibi commorantem, et inde huc revertentem, et non permisit me Dominus ancillam suam coinquinari, sed sine pollutione peccati revocavit me vobis gaudentem in victoria sua, in evasione mea, et in liberatione vestra.</div>
<div n="21" type="v">Confitemini illi omnes, quoniam bonus, quoniam in sæculum misericordia ejus.</div>
<div n="22" type="v">Universi autem adorantes Dominum, dixerunt ad eam : Benedixit te Dominus in virtute sua, quia per te ad nihilum redegit inimicos nostros.</div>
<div n="23" type="v">Porro Ozias princeps populi Israël dixit ad eam : Benedicta es tu, filia, a Domino Deo excelso præ omnibus mulieribus super terram.</div>
<div n="24" type="v">Benedictus Dominus, qui creavit cælum et terram, qui te direxit in vulnera capitis principis inimicorum nostrorum :</div>
<div n="25" type="v">quia hodie nomen tuum ita magnificavit, ut non recedat laus tua de ore hominum, qui memores fuerint virtutis Domini in æternum, pro quibus non pepercisti animæ tuæ propter angustias et tribulationem generis tui, sed subvenisti ruinæ ante conspectum Dei nostri.</div>
<div n="26" type="v">Et dixit omnis populus : Fiat, fiat.</div>
<div n="27" type="v">Porro Achior vocatus venit, et dixit ei Judith : Deus Israël, cui tu testimonium dedisti quod ulciscatur se de inimicis suis, ipse caput omnium incredulorum incidit hac nocte in manu mea.</div>
<div n="28" type="v">Et ut probes quia ita est, ecce caput Holofernis, qui in contemptu superbiæ suæ Deum Israël contempsit, et tibi interitum minabatur, dicens : Cum captus fuerit populus Israël, gladio perforari præcipiam latera tua.</div>
<div n="29" type="v">Videns autem Achior caput Holofernis, angustiatus præ pavore cecidit in faciem suam super terram, et æstuavit anima ejus.</div>
<div n="30" type="v">Postea vero quam resumpto spiritu recreatus est, procidit ad pedes ejus, et adoravit eam, et dixit :</div>
<div n="31" type="v">Benedicta tu a Deo tuo in omni tabernaculo Jacob, quoniam in omni gente, quæ audierit nomen tuum, magnificabitur super te Deus Israël.</div>
</div>
<div n="14" type="ch">
<div n="1" type="v">Dixit autem Judith ad omnem populum : Audite me, fratres : suspendite caput hoc super muros nostros :</div>
<div n="2" type="v">et erit, cum exierit sol, accipiat unusquisque arma sua, et exite cum impetu, non ut descendatis deorsum, sed quasi impetum facientes.</div>
<div n="3" type="v">Tunc exploratores necesse erit ut fugiant ad principem suum excitandum ad pugnam.</div>
<div n="4" type="v">Cumque duces eorum cucurrerint ad tabernaculum Holofernis, et invenerint eum truncum in suo sanguine volutatum, decidet super eos timor.</div>
<div n="5" type="v">Cumque cognoveritis fugere eos, ite post illos securi, quoniam Dominus conteret eos sub pedibus vestris.</div>
<div n="6" type="v">Tunc Achior, videns virtutem quam fecit Deus Israël, relicto gentilitatis ritu, credidit Deo, et circumcidit carnem præputii sui, et appositus est ad populum Israël, et omnis successio generis ejus usque in hodiernum diem.</div>
<div n="7" type="v">Mox autem ut ortus est dies, suspenderunt super muros caput Holofernis, accepitque unusquisque vir arma sua, et egressi sunt cum grandi strepitu et ululatu.</div>
<div n="8" type="v">Quod videntes exploratores, ad tabernaculum Holofernis cucurrerunt.</div>
<div n="9" type="v">Porro hi qui in tabernaculo erant, venientes, et ante ingressum cubiculi, perstrepentes, excitandi gratia, inquietudinem arte moliebantur, ut non ab excitantibus, sed a sonantibus Holofernes evigilaret.</div>
<div n="10" type="v">Nullus enim audebat cubiculum virtutis Assyriorum pulsando aut intrando aperire.</div>
<div n="11" type="v">Sed cum venissent ejus duces ac tribuni, et universi majores exercitus regis Assyriorum, dixerunt cubiculariis :</div>
<div n="12" type="v">Intrate, et excitate illum, quoniam egressi mures de cavernis suis, ausi sunt provocare nos ad prælium.</div>
<div n="13" type="v">Tunc ingressus Vagao cubiculum ejus, stetit ante cortinam, et plausum fecit manibus suis : suspicabatur enim illum cum Judith dormire.</div>
<div n="14" type="v">Sed cum nullum motum jacentis sensu aurium caperet, accessit proximans ad cortinam, et elevans eam, vidensque cadaver absque capite Holofernis in suo sanguine tabefactum jacere super terram, exclamavit voce magna cum fletu, et scidit vestimenta sua.</div>
<div n="15" type="v">Et ingressus tabernaculum Judith, non invenit eam, et exiliit foras ad populum,</div>
<div n="16" type="v">et dixit : Una mulier hebræa fecit confusionem in domo regis Nabuchodonosor : ecce enim Holofernes jacet in terra, et caput ejus non est in illo.</div>
<div n="17" type="v">Quod cum audissent principes virtutis Assyriorum, sciderunt omnes vestimenta sua, et intolerabilis timor et tremor cecidit super eos, et turbati sunt animi eorum valde.</div>
<div n="18" type="v">Et factus est clamor incomparabilis in medio castrorum eorum.</div>
</div>
<div n="15" type="ch">
<div n="1" type="v">Cumque omnis exercitus decollatum Holofernem audisset, fugit mens et consilium ab eis, et solo tremore et metu agitati, fugæ præsidium sumunt,</div>
<div n="2" type="v">ita ut nullus loqueretur cum proximo suo, sed inclinato capite, relictis omnibus, evadere festinabant Hebræos, quos armatos super se venire audiebant, fugientes per vias camporum et semitas collium.</div>
<div n="3" type="v">Videntes itaque filii Israël fugientes, secuti sunt illos. Descenderuntque clangentes tubis, et ululantes post ipsos.</div>
<div n="4" type="v">Et quoniam Assyrii non adunati, in fugam ibant præcipites : filii autem Israël uno agmine persequentes debilitabant omnes, quos invenire potuissent.</div>
<div n="5" type="v">Misit itaque Ozias nuntios per omnes civitates et regiones Israël.</div>
<div n="6" type="v">Omnis itaque regio, omnisque urbs electam juventutem armatam misit post eos, et persecuti sunt eos in ore gladii, quousque pervenirent ad extremitatem finium suorum.</div>
<div n="7" type="v">Reliqui autem, qui erant in Bethulia, ingressi sunt castra Assyriorum, et prædam, quam fugientes Assyrii reliquerant, abstulerunt, et onustati sunt valde.</div>
<div n="8" type="v">Hi vero, qui victores reversi sunt ad Bethuliam, omnia quæ erant illorum attulerunt secum, ita ut non esset numerus in pecoribus et jumentis et universis mobilibus eorum, ut a minimo usque ad maximum omnes divites fierent de prædationibus eorum.</div>
<div n="9" type="v">Joacim autem summus pontifex de Jerusalem venit in Bethuliam cum universis presbyteris suis ut videret Judith.</div>
<div n="10" type="v">Quæ cum exisset ad illum, benedixerunt eam omnes una voce, dicentes : Tu gloria Jerusalem ; tu lætitia Israël ; tu honorificentia populi nostri :</div>
<div n="11" type="v">quia fecisti viriliter, et confortatum est cor tuum, eo quod castitatem amaveris, et post virum tuum, alterum nescieris : ideo et manus Domini confortavit te, et ideo eris benedicta in æternum.</div>
<div n="12" type="v">Et dixit omnis populus : Fiat, fiat.</div>
<div n="13" type="v">Per dies autem triginta, vix collecta sunt spolia Assyriorum a populo Israël.</div>
<div n="14" type="v">Porro autem universa quæ Holofernis peculiaria fuisse probata sunt, dederunt Judith in auro, et argento, et vestibus, et gemmis, et omni supellectili, et tradita sunt omnia illi a populo.</div>
<div n="15" type="v">Et omnes populi gaudebant cum mulieribus, et virginibus, et juvenibus, in organis, et citharis.</div>
</div>
<div n="16" type="ch">
<div n="1" type="v">Tunc cantavit canticum hoc Domino Judith, dicens :</div>
<div n="2" type="v">Incipite Domino in tympanis ; cantate Domino in cymbalis ; modulamini illi psalmum novum : exaltate, et invocate nomen ejus.</div>
<div n="3" type="v">Dominus conterens bella, Dominus nomen est illi.</div>
<div n="4" type="v">Qui posuit castra sua in medio populi sui, ut eriperet nos de manu omnium inimicorum nostrorum.</div>
<div n="5" type="v">Venit Assur ex montibus ab aquilone in multitudine fortitudinis suæ : cujus multitudo obturavit torrentes, et equi eorum cooperuerunt valles.</div>
<div n="6" type="v">Dixit se incensurum fines meos, et juvenes meos occisurum gladio ; infantes meos dare in prædam, et virgines in captivitatem.</div>
<div n="7" type="v">Dominus autem omnipotens nocuit eum, et tradidit eum in manus feminæ, et confodit eum.</div>
<div n="8" type="v">Non enim cecidit potens eorum a juvenibus, nec filii Titan percusserunt eum, nec excelsi gigantes opposuerunt se illi : sed Judith filia Merari in specie faciei suæ dissolvit eum.</div>
<div n="9" type="v">Exuit enim se vestimento viduitatis, et induit se vestimento lætitiæ in exultatione filiorum Israël.</div>
<div n="10" type="v">Unxit faciem suam unguento, et colligavit cincinnos suos mitra ; accepit stolam novem ad decipiendum illum.</div>
<div n="11" type="v">Sandalia ejus rapuerunt oculos ejus ; pulchritudo ejus captivam fecit animam ejus : amputavit pugione cervicem ejus.</div>
<div n="12" type="v">Horruerunt Persæ constantiam ejus, et Medi audaciam ejus.</div>
<div n="13" type="v">Tunc ululaverunt castra Assyriorum, quando apparuerunt humiles mei, arescentes in siti.</div>
<div n="14" type="v">Filii puellarum compunxerunt eos, et sicut pueros fugientes occiderunt eos : perierunt in prælio a facie Domini Dei mei.</div>
<div n="15" type="v">Hymnum cantemus Domino ; hymnum novum cantemus Deo nostro.</div>
<div n="16" type="v">Adonai Domine, magnus es tu, et præclarus in virtute tua : et quem superare nemo potest.</div>
<div n="17" type="v">Tibi serviat omnis creatura tua, quia dixisti, et facta sunt ; misisti spiritum tuum, et creata sunt : et non est qui resistat voci tuæ.</div>
<div n="18" type="v">Montes a fundamentis movebuntur cum aquis : petræ, sicut cera, liquescent ante faciem tuam.</div>
<div n="19" type="v">Qui autem timent te, magni erunt apud te per omnia.</div>
<div n="20" type="v">Væ genti insurgenti super genus meum : Dominus enim omnipotens vindicabit in eis ; in die judicii visitabit illos.</div>
<div n="21" type="v">Dabit enim ignem et vermes in carnes eorum, ut urantur et sentiant usque in sempiternum.</div>
<div n="22" type="v">Et factum est post hæc, omnis populus post victoriam venit in Jerusalem adorare Dominum : et mox ut purificati sunt, obtulerunt omnes holocausta, et vota, et repromissiones suas.</div>
<div n="23" type="v">Porro Judith universa vasa bellica Holofernis, quæ dedit illi populus, et conopeum, quod ipsa sustulerat de cubili ipsius, obtulit in anathema oblivionis.</div>
<div n="24" type="v">Erat autem populus jucundus secundum faciem sanctorum : et per tres menses gaudium hujus victoriæ celebratum est cum Judith.</div>
<div n="25" type="v">Post dies autem illos, unusquisque rediit in domum suam : et Judith magna facta est in Bethulia, et præclarior erat universæ terræ Israël.</div>
<div n="26" type="v">Erat enim virtuti castitas adjuncta, ita ut non cognosceret virum omnibus diebus vitæ suæ, ex quo defunctus est Manasses, vir ejus.</div>
<div n="27" type="v">Erat autem, diebus festis, procedens cum magna gloria.</div>
<div n="28" type="v">Mansit autem in domo viri sui annos centum quinque, et dimisit abram suam liberam, et defuncta est ac sepulta cum viro suo in Bethulia.</div>
<div n="29" type="v">Luxitque illam omnis populus diebus septem.</div>
<div n="30" type="v">In omni autem spatio vitæ ejus non fuit qui perturbaret Israël, et post mortem ejus annis multis.</div>
<div n="31" type="v">Dies autem victoriæ hujus festivitatis ab Hebræis in numero sanctorum dierum accipitur, et colitur a Judæis ex illo tempore usque in præsentem diem.</div>
</div>
</div>
<div n="AddEsth" type="bk">
<div n="11" type="ch">
<div n="2" type="v">Anno secundo, regnante Artaxerxe maximo, prima die mensis Nisan, vidit somnium Mardochæus filius Jairi, filii Semei, filii Cis, de tribu Benjamin :</div>
<div n="3" type="v">homo Judæus, qui habitabat in urbe Susis, vir magnus, et inter primos aulæ regiæ.</div>
<div n="4" type="v">Erat autem de eo numero captivorum, quos transtulerat Nabuchodonosor rex Babylonis de Jerusalem cum Jechonia rege Juda :</div>
<div n="5" type="v">et hoc ejus somnium fuit : apparuerunt voces, et tumultus, et tonitrua, et terræmotus, et conturbatio super terram :</div>
<div n="6" type="v">et ecce duo dracones magni, paratique contra se in prælium.</div>
<div n="7" type="v">Ad quorum clamorem cunctæ concitatæ sunt nationes, ut pugnarent contra gentem justorum.</div>
<div n="8" type="v">Fuitque dies illa tenebrarum et discriminis, tribulationis et angustiæ, et ingens formido super terram.</div>
<div n="9" type="v">Conturbataque est gens justorum timentium mala sua, et præparata ad mortem.</div>
<div n="10" type="v">Clamaveruntque ad Deum : et illis vociferantibus, fons parvus creavit in fluvium maximum, et in aquas plurimas redundavit.</div>
<div n="11" type="v">Lux et sol ortus est, et humiles exaltati sunt, et devoraverunt inclytos.</div>
<div n="12" type="v">Quod cum vidisset Mardochæus, et surrexisset de strato, cogitabat quid Deus facere vellet : et fixum habebat in animo scire cupiens quid significaret somnium.</div>
<div n="1" type="v">Anno quarto regnantibus Ptolemæo et Cleopatra, attulerunt Dosithæus, qui se sacerdotem, et Levitici generis ferebat, et Ptolemæus filius ejus hanc epistolam phurim, quam dixerunt interpretatum esse Lysimachum Ptolemæi filium in Jerusalem.</div>
</div>
<div n="12" type="ch">
<div n="1" type="v">Morabatur autem eo tempore in aula regis cum Bagatha et Thara eunuchis regis, qui janitores erant palatii.</div>
<div n="2" type="v">Cumque intellexisset cogitationes eorum, et curas diligentius pervidisset, didicit quod conarentur in regem Artaxerxem manus mittere, et nuntiavit super eo regi.</div>
<div n="3" type="v">Qui de utroque, habita quæstione, confessos jussit duci ad mortem.</div>
<div n="4" type="v">Rex autem quod gestum erat, scripsit in commentariis : sed et Mardochæus rei memoriam litteris tradidit.</div>
<div n="5" type="v">Præcepitque ei rex, ut in aula palatii moraretur, datis ei pro delatione muneribus.</div>
<div n="6" type="v">Aman vero filius Amadathi Bugæus erat gloriosissimus coram rege, et voluit nocere Mardochæo, et populo ejus pro duobus eunuchis regis, qui fuerant interfecti. Et diripuerunt bona, vel substantias eorum. Epistolæ autem hoc exemplar fuit.</div>
</div>
<div n="1" type="ch">
<div n="1" type="v">In diebus Assueri, qui regnavit ab India usque Æthiopiam super centum viginti septem provincias :</div>
<div n="2" type="v">quando sedit in solio regni sui, Susan civitas regni ejus exordium fuit.</div>
<div n="3" type="v">Tertio igitur anno imperii sui fecit grande convivium cunctis principibus, et pueris suis, fortissimis Persarum, et Medorum inclytis, et præfectis provinciarum coram se,</div>
<div n="4" type="v">ut ostenderet divitias gloriæ regni sui, ac magnitudinem, atque jactantiam potentiæ suæ, multo tempore, centum videlicet et octoginta diebus.</div>
<div n="5" type="v">Cumque implerentur dies convivii, invitavit omnem populum, qui inventus est in Susan, a maximo usque ad minimum : et jussit septem diebus convivium præparari in vestibulo horti, et nemoris, quod regio cultu et manu consitum erat.</div>
<div n="6" type="v">Et pendebant ex omni parte tentoria ærii coloris et carbasini ac hyacinthini, sustentata funibus byssinis, atque purpureis, qui eburneis circulis inserti erant, et columnis marmoreis fulciebantur. Lectuli quoque aurei et argentei, super pavimentum smaragdino et pario stratum lapide, dispositi erant : quod mira varietate pictura decorabat.</div>
<div n="7" type="v">Bibebant autem qui invitati erant, aureis poculis, et aliis atque aliis vasis cibi inferebantur. Vinum quoque, ut magnificentia regia dignum erat, abundans, et præcipuum ponebatur.</div>
<div n="8" type="v">Nec erat qui nolentes cogeret ad bibendum, sed sicut rex statuerat, præponens mensis singulos de principibus suis ut sumeret unusquisque quod vellet.</div>
<div n="9" type="v">Vasthi quoque regina fecit convivium feminarum in palatio, ubi rex Assuerus manere consueverat.</div>
<div n="10" type="v">Itaque die septimo, cum rex esset hilarior, et post nimiam potationem incaluisset mero, præcepit Maumam, et Bazatha, et Harbona, et Bagatha, et Abgatha, et Zethar, et Charchas, septem eunuchis, qui in conspectu ejus ministrabant,</div>
<div n="11" type="v">ut introducerent reginam Vasthi coram rege, posito super caput ejus diademate, ut ostenderet cunctis populis et principibus pulchritudinem illius : erat enim pulchra valde.</div>
<div n="12" type="v">Quæ renuit, et ad regis imperium, quod per eunuchos mandaverat, venire contempsit. Unde iratus rex, et nimio furore succensus,</div>
<div n="13" type="v">interrogavit sapientes, qui ex more regio semper ei aderant, et illorum faciebat cuncta consilio, scientium leges, ac jura majorum</div>
<div n="14" type="v">(erant autem primi et proximi, Charsena, et Sethar, et Admatha, et Tharsis, et Mares, et Marsana, et Mamuchan, septem duces Persarum, atque Medorum, qui videbant faciem regis, et primi post eum residere soliti erant) :</div>
<div n="15" type="v">cui sententiæ Vasthi regina subjaceret, quæ Assueri regis imperium, quod per eunuchos mandaverat, facere noluisset.</div>
<div n="16" type="v">Responditque Mamuchan, audiente rege atque principibus : Non solum regem læsit regina Vasthi, sed et omnes populos, et principes, qui sunt in cunctis provinciis regis Assueri.</div>
<div n="17" type="v">Egredietur enim sermo reginæ ad omnes mulieres, ut contemnant viros suos, et dicant : Rex Assuerus jussit ut regina Vasthi intraret ad eum, et illa noluit.</div>
<div n="18" type="v">Atque hoc exemplo omnes principum conjuges Persarum atque Medorum, parvipendent imperia maritorum : unde regis justa est indignatio.</div>
<div n="19" type="v">Si tibi placet, egrediatur edictum a facie tua, et scribatur juxta legem Persarum atque Medorum, quam præteriri illicitum est, ut nequaquam ultra Vasthi ingrediatur ad regem, sed regnum illius, altera, quæ melior est illa, accipiat.</div>
<div n="20" type="v">Et hoc in omne (quod latissimum est) provinciarum tuarum divulgetur imperium, et cunctæ uxores, tam majorum quam minorum, deferant maritis suis honorem.</div>
<div n="21" type="v">Placuit consilium ejus regi, et principibus : fecitque rex juxta consilium Mamuchan,</div>
<div n="22" type="v">et misit epistolas ad universas provincias regni sui, ut quæque gens audire et legere poterat, diversis linguis et litteris, esse viros principes ac majores in domibus suis : et hoc per cunctos populos divulgari.</div>
</div>
<div n="2" type="ch">
<div n="1" type="v">His ita gestis, postquam regis Assueri indignatio deferbuerat, recordatus est Vasthi, et quæ fecisset, vel quæ passa esset :</div>
<div n="2" type="v">dixeruntque pueri regis, ac ministri ejus : Quærantur regi puellæ virgines ac speciosæ,</div>
<div n="3" type="v">et mittantur qui considerent per universas provincias puellas speciosas et virgines : et adducant eas ad civitatem Susan, et tradant eas in domum feminarum sub manu Egei eunuchi, qui est præpositus et custos mulierum regiarum : et accipiant mundum muliebrem, et cetera ad usus necessaria.</div>
<div n="4" type="v">Et quæcumque inter omnes oculis regis placuerit, ipsa regnet pro Vasthi. Placuit sermo regi : et ita, ut suggesserant, jussit fieri.</div>
<div n="5" type="v">Erat vir Judæus in Susan civitate, vocabulo Mardochæus filius Jair, filii Semei, filii Cis, de stirpe Jemini,</div>
<div n="6" type="v">qui translatus fuerat de Jerusalem eo tempore, quo Jechoniam regem Juda Nabuchodonosor rex Babylonis transtulerat,</div>
<div n="7" type="v">qui fuit nutritius filiæ fratris sui Edissæ, quæ altero nomine vocabatur Esther : et utrumque parentem amiserat : pulchra nimis, et decora facie. Mortuisque patre ejus ac matre, Mardochæus sibi eam adoptavit in filiam.</div>
<div n="8" type="v">Cumque percrebruisset regis imperium, et juxta mandatum illius multæ pulchræ virgines adducerentur Susan, et Egeo traderentur eunucho, Esther quoque inter ceteras puellas ei tradita est, ut servaretur in numero feminarum.</div>
<div n="9" type="v">Quæ placuit ei, et invenit gratiam in conspectu illius. Et præcepit eunucho, ut acceleraret mundum muliebrem, et traderet ei partes suas, et septem puellas speciosissimas de domo regis, et tam ipsam, quam pedissequas ejus ornaret atque excoleret.</div>
<div n="10" type="v">Quæ noluit indicare ei populum et patriam suam : Mardochæus enim præceperat ei, ut de hac re omnino reticeret :</div>
<div n="11" type="v">qui deambulabat quotidie ante vestibulum domus, in qua electæ virgines servabantur, curam agens salutis Esther, et scire volens quid ei accideret.</div>
<div n="12" type="v">Cum autem venisset tempus singularum per ordinem puellarum, ut intrarent ad regem, expletis omnibus, quæ ad cultum muliebrem pertinebant, mensis duodecimus vertebatur : ita dumtaxat, ut sex mensibus oleo ungerentur myrrhino, et aliis sex quibusdam pigmentis et aromatibus uterentur.</div>
<div n="13" type="v">Ingredientesque ad regem, quidquid postulassent ad ornatum pertinens, accipiebant : et ut eis placuerat, compositæ de triclinio feminarum ad regis cubiculum transibant.</div>
<div n="14" type="v">Et quæ intraverat vespere, egrediebatur mane, atque inde in secundas ædes deducebatur, quæ sub manu Susagazi eunuchi erant, qui concubinis regis præsidebat : nec habebat potestatem ad regem ultra redeundi, nisi voluisset rex, et eam venire jussisset ex nomine.</div>
<div n="15" type="v">Evoluto autem tempore per ordinem, instabat dies, quo Esther filia Abihail fratris Mardochæi, quam sibi adoptaverat in filiam, deberet intrare ad regem. Quæ non quæsivit muliebrem cultum, sed quæcumque voluit Egeus eunuchus custos virginum, hæc ei ad ornatum dedit. Erat enim formosa valde, et incredibili pulchritudine, omnium oculis gratiosa et amabilis videbatur.</div>
<div n="16" type="v">Ducta est itaque ad cubiculum regis Assueri mense decimo, qui vocatur Tebeth, septimo anno regni ejus.</div>
<div n="17" type="v">Et adamavit eam rex plus quam omnes mulieres, habuitque gratiam et misericordiam coram eo super omnes mulieres, et posuit diadema regni in capite ejus, fecitque eam regnare in loco Vasthi.</div>
<div n="18" type="v">Et jussit convivium præparari permagnificum cunctis principibus et servis suis pro conjunctione et nuptiis Esther. Et dedit requiem universis provinciis, ac dona largitus est juxta magnificentiam principalem.</div>
<div n="19" type="v">Cumque secundo quærerentur virgines et congregarentur, Mardochæus manebat ad januam regis :</div>
<div n="20" type="v">necdum prodiderat Esther patriam, et populum suum, juxta mandatum ejus. Quidquid enim ille præcipiebat, observabat Esther : et ita cuncta faciebat ut eo tempore solita erat, quo eam parvulam nutriebat.</div>
<div n="21" type="v">Eo igitur tempore, quo Mardochæus ad regis januam morabatur, irati sunt Bagathan, et Thares duo eunuchi regis, qui janitores erant, et in primo palatii limine præsidebant : volueruntque insurgere in regem, et occidere eum.</div>
<div n="22" type="v">Quod Mardochæum non latuit, statimque nuntiavit reginæ Esther : et illa regi ex nomine Mardochæi, qui ad se rem detulerat.</div>
<div n="23" type="v">Quæsitum est, et inventum : et appensus est uterque eorum in patibulo. Mandatumque est historiis, et annalibus traditum coram rege.</div>
</div>
<div n="3" type="ch">
<div n="1" type="v">Post hæc rex Assuerus exaltavit Aman filium Amadathi, qui erat de stirpe Agag : et posuit solium ejus super omnes principes, quos habebat.</div>
<div n="2" type="v">Cunctique servi regis, qui in foribus palatii versabantur, flectebant genua, et adorabant Aman : sic enim præceperat eis imperator ; solus Mardochæus non flectebat genu, neque adorabat eum.</div>
<div n="3" type="v">Cui dixerunt pueri regis, qui ad fores palatii præsidebant : Cur præter ceteros non observas mandatum regis?</div>
<div n="4" type="v">Cumque hoc crebrius dicerent, et ille nollet audire, nuntiaverunt Aman, scire cupientes utrum perseveraret in sententia : dixerat enim eis se esse Judæum.</div>
<div n="5" type="v">Quod cum audisset Aman, et experimento probasset quod Mardochæus non flecteret sibi genu, nec se adoraret, iratus est valde,</div>
<div n="6" type="v">et pro nihilo duxit in unum Mardochæum mittere manus suas : audierat enim quod esset gentis Judææ ; magisque voluit omnem Judæorum, qui erant in regno Assueri, perdere nationem.</div>
<div n="7" type="v">Mense primo (cujus vocabulum est Nisan) anno duodecimo regni Assueri, missa est sors in urnam, quæ hebraice dicitur phur, coram Aman, quo die et quo mense gens Judæorum deberet interfici : et exivit mensis duodecimus, qui vocatur Adar.</div>
<div n="8" type="v">Dixitque Aman regi Assuero : Est populus per omnes provincias regni tui dispersus, et a se mutuo separatus, novis utens legibus et cæremoniis, insuper et regis scita contemnens. Et optime nosti quod non expediat regno tuo ut insolescat per licentiam.</div>
<div n="9" type="v">Si tibi placet, decerne, ut pereat, et decem millia talentorum appendam arcariis gazæ tuæ.</div>
<div n="10" type="v">Tulit ergo rex annulum, quo utebatur, de manu sua, et dedit eum Aman filio Amadathi de progenie Agag, hosti Judæorum,</div>
<div n="11" type="v">dixitque ad eum : Argentum, quod tu polliceris, tuum sit ; de populo age quod tibi placet.</div>
<div n="12" type="v">Vocatique sunt scribæ regis mense primo Nisan, tertiadecima die ejusdem mensis : et scriptum est, ut jusserat Aman, ad omnes satrapas regis, et judices provinciarum, diversarumque gentium, ut quæque gens legere poterat, et audire pro varietate linguarum ex nomine regis Assueri : et litteræ signatæ ipsius annulo,</div>
<div n="13" type="v">missæ sunt per cursores regis ad universas provincias ut occiderent atque delerent omnes Judæos, a puero usque ad senem, parvulos, et mulieres, uno die, hoc est tertiodecimo mensis duodecimi, qui vocatur Adar ; et bona eorum diriperent.</div>
<div n="14" type="v">Summa autem epistolarum hæc fuit, ut omnes provinciæ scirent, et pararent se ad prædictam diem.</div>
<div n="15" type="v">Festinabant cursores, qui missi erant, regis imperium explere. Statimque in Susan pependit edictum, rege et Aman celebrante convivium, et cunctis Judæis, qui in urbe erant, flentibus.</div>
</div>
<div n="13" type="ch">
<div n="1" type="v">Rex maximus Artaxerxes ab India usque Æthiopiam centum viginti septem provinciarum principibus, et ducibus, qui ejus imperio subjecti sunt, salutem.</div>
<div n="2" type="v">Cum plurimis gentibus imperarem, et universum orbem meæ ditioni subjugassem, volui nequaquam abuti potentiæ magnitudine, sed clementia et lenitate gubernare subjectos, ut absque ullo terrore vitam silentio transigentes, optata cunctis mortalibus pace fruerentur.</div>
<div n="3" type="v">Quærente autem me a consiliariis meis quomodo posset hoc impleri, unus qui sapientia et fide ceteros præcellebat, et erat post regem secundus, Aman nomine,</div>
<div n="4" type="v">indicavit mihi in toto orbe terrarum populum esse dispersum, qui novis uteretur legibus, et contra omnium gentium consuetudinem faciens, regum jussa contemneret, et universarum concordiam nationum sua dissensione violaret.</div>
<div n="5" type="v">Quod cum didicissemus, videntes unam gentem rebellem adversus omne hominum genus perversis, uti legibus, nostrisque jussionibus contraire, et turbare subjectarum nobis provinciarum pacem atque concordiam,</div>
<div n="6" type="v">jussimus ut quoscumque Aman, qui omnibus provinciis præpositus est et secundus a rege, et quem patris loco colimus, monstraverit, cum conjugibus ac liberis deleantur ab inimicis suis, nullusque eorum misereatur, quartadecima die duodecimi mensis Adar anni præsentis :</div>
<div n="7" type="v">ut nefarii homines uno die ad inferos descendentes, reddant imperio nostro pacem, quam turbaverant. Pergensque Mardochæus, fecit omnia, quæ ei mandaverat Esther.</div>
<div n="8" type="v">Mardochæus autem deprecatus est Dominum, memor omnium operum ejus,</div>
<div n="9" type="v">et dixit : Domine, Domine rex omnipotens, in ditione enim tua cuncta sunt posita, et non est qui possit tuæ resistere voluntati, si decreveris salvare Israël.</div>
<div n="10" type="v">Tu fecisti cælum et terram, et quidquid cæli ambitu continetur.</div>
<div n="11" type="v">Dominus omnium es, nec est qui resistat majestati tuæ.</div>
<div n="12" type="v">Cuncta nosti, et scis quia non pro superbia et contumelia, et aliqua gloriæ cupiditate, fecerim hoc, ut non adorarem Aman superbissimum</div>
<div n="13" type="v">(libenter enim pro salute Israël etiam vestigia pedum ejus deosculari paratus essem),</div>
<div n="14" type="v">sed timui ne honorem Dei mei transferrem ad hominem, et ne quemquam adorarem, excepto Deo meo.</div>
<div n="15" type="v">Et nunc, Domine rex, Deus Abraham, miserere populi tui, quia volunt nos inimici nostri perdere, et hæreditatem tuam delere.</div>
<div n="16" type="v">Ne despicias partem tuam, quam redemisti tibi de Ægypto.</div>
<div n="17" type="v">Exaudi deprecationem meam, et propitius esto sorti et funiculo tuo, et converte luctum nostrum in gaudium, ut viventes laudemus nomen tuum, Domine : et ne claudas ora te canentium.</div>
<div n="18" type="v">Omnis quoque Israël pari mente et obsecratione clamavit ad Dominum, eo quod eis certa mors impenderet.</div>
</div>
<div n="4" type="ch">
<div n="1" type="v">Quæ cum audisset Mardochæus, scidit vestimenta sua, et indutus est sacco, spargens cinerem capiti : et in platea mediæ civitatis voce magna clamabat, ostendens amaritudinem animi sui,</div>
<div n="2" type="v">et hoc ejulatu usque ad fores palatii gradiens. Non enim erat licitum indutum sacco aulam regis intrare.</div>
<div n="3" type="v">In omnibus quoque provinciis, oppidis, ac locis, ad quæ crudele regis dogma pervenerat, planctus ingens erat apud Judæos, jejunium, ululatus, et fletus, sacco et cinere multis pro strato utentibus.</div>
<div n="4" type="v">Ingressæ autem sunt puellæ Esther et eunuchi, nuntiaveruntque ei. Quod audiens consternata est, et vestem misit, ut ablato sacco induerent eum : quam accipere noluit.</div>
<div n="5" type="v">Accitoque Athach eunucho, quem rex ministrum ei dederat, præcepit ei ut iret ad Mardochæum, et disceret ab eo cur hoc faceret.</div>
<div n="6" type="v">Egressusque Athach, ivit ad Mardochæum stantem in platea civitatis, ante ostium palatii :</div>
<div n="7" type="v">qui indicavit ei omnia, quæ acciderant, quomodo Aman promisisset ut in thesauros regis pro Judæorum nece inferret argentum.</div>
<div n="8" type="v">Exemplar quoque edicti, quod pendebat in Susan, dedit ei, ut reginæ ostenderet, et moneret eam, ut intraret ad regem, et deprecaretur eum pro populo suo.</div>
<div n="9" type="v">Regressus Athach, nuntiavit Esther omnia, quæ Mardochæus dixerat.</div>
<div n="10" type="v">Quæ respondit ei, et jussit ut diceret Mardochæo :</div>
<div n="11" type="v">Omnes servi regis, et cunctæ, quæ sub ditione ejus sunt, norunt provinciæ, quod sive vir, sive mulier non vocatus, interius atrium regis intraverit, absque ulla cunctatione statim interficiatur : nisi forte rex auream virgam ad eum tetenderit pro signo clementiæ, atque ita possit vivere. Ego igitur quomodo ad regem intrare potero, quæ triginta jam diebus non sum vocata ad eum ?</div>
<div n="12" type="v">Quod cum audisset Mardochæus,</div>
<div n="13" type="v">rursum mandavit Esther, dicens : Ne putes quod animam tuam tantum liberes, quia in domo regis es præ cunctis Judæis :</div>
<div n="14" type="v">si enim nunc silueris, per aliam occasionem liberabuntur Judæi : et tu, et domus patris tui peribitis. Et quis novit utrum idcirco ad regnum veneris, ut in tali tempore parareris?</div>
<div n="15" type="v">Rursumque Esther hæc Mardochæo verba mandavit :</div>
<div n="16" type="v">Vade et congrega omnes Judæos, quos in Susan repereris, et orate pro me. Non comedatis, et non bibatis tribus diebus, et tribus noctibus : et ego cum ancillis meis similiter jejunabo, et tunc ingrediar ad regem contra legem faciens, non vocata, tradensque me morti et periculo.</div>
<div n="17" type="v">Ivit itaque Mardochæus, et fecit omnia, quæ ei Esther præceperat.</div>
</div>
<div n="14" type="ch">
<div n="1" type="v">Esther quoque regina confugit ad Dominum, pavens periculum, quod imminebat.</div>
<div n="2" type="v">Cumque deposuisset vestes regias, fletibus et luctui apta indumenta suscepit, et pro unguentis variis, cinere et stercore implevit caput, et corpus suum humiliavit jejuniis : omniaque loca, in quibus antea lætari consueverat, crinium laceratione complevit.</div>
<div n="3" type="v">Et deprecabatur Dominum Deum Israël, dicens : Domine mi, qui rex noster es solus, adjuva me solitariam, et cujus præter te nullus est auxiliator alius.</div>
<div n="4" type="v">Periculum meum in manibus meis est.</div>
<div n="5" type="v">Audivi a patre meo quod tu, Domine, tulisses Israël de cunctis gentibus, et patres nostros ex omnibus retro majoribus suis, ut possideres hæreditatem sempiternam, fecistique eis sicut locutus es.</div>
<div n="6" type="v">Peccavimus in conspectu tuo, et idcirco tradidisti nos in manus inimicorum nostrorum :</div>
<div n="7" type="v">coluimus enim deos eorum. Justus es Domine :</div>
<div n="8" type="v">et nunc non eis sufficit, quod durissima nos opprimunt servitute, sed robur manuum suarum, idolorum potentiæ deputantes,</div>
<div n="9" type="v">volunt tua mutare promissa, et delere hæreditatem tuam, et claudere ora laudantium te, atque extinguere gloriam templi et altaris tui,</div>
<div n="10" type="v">ut aperiant ora gentium, et laudent idolorum fortitudinem, et prædicent carnalem regem in sempiternum.</div>
<div n="11" type="v">Ne tradas, Domine, sceptrum tuum his, qui non sunt, ne rideant ad ruinam nostram : sed converte consilium eorum super eos, et eum, qui in nos cœpit sævire, disperde.</div>
<div n="12" type="v">Memento Domine, et ostende te nobis in tempore tribulationis nostræ, et da mihi fiduciam, Domine rex deorum, et universæ potestatis :</div>
<div n="13" type="v">tribue sermonem compositum in ore meo in conspectu leonis, et transfer cor illius in odium hostis nostri, ut et ipse pereat, et ceteri, qui ei consentiunt.</div>
<div n="14" type="v">Nos autem libera manu tua, et adjuva me, nullum aliud auxilium habentem, nisi te, Domine, qui habes omnium scientiam,</div>
<div n="15" type="v">et nosti quia oderim gloriam iniquorum, et detester cubile incircumcisorum, et omnis alienigenæ.</div>
<div n="16" type="v">Tu scis necessitatem meam, quod abominer signum superbiæ et gloriæ meæ, quod est super caput meum in diebus ostentationis meæ, et detester illud quasi pannum menstruatæ, et non portem in diebus silentii mei,</div>
<div n="17" type="v">et quod non comederim in mensa Aman, nec mihi placuerit convivium regis, et non biberim vinum libaminum :</div>
<div n="18" type="v">et numquam lætata sit ancilla tua, ex quo huc translata sum usque in præsentem diem, nisi in te, Domine Deus Abraham.</div>
<div n="19" type="v">Deus fortis super omnes, exaudi vocem eorum, qui nullam aliam spem habent, et libera nos de manu iniquorum, et erue me a timore meo.</div>
</div>
<div n="15" type="ch">
<div n="1" type="v">Et mandavit ei (haud dubium quin esset Mardochæus) ut ingrederetur ad regem, et rogaret pro populo suo et pro patria sua.</div>
<div n="2" type="v">Memorare, inquit, dierum humilitatis tuæ, quomodo nutrita sis in manu mea, quia Aman secundus a rege locutus est contra nos in mortem :</div>
<div n="3" type="v">et tu invoca Dominum, et loquere regi pro nobis, et libera nos de morte.</div>
<div n="4" type="v">Die autem tertio deposuit vestimenta ornatus sui, et circumdata est gloria sua.</div>
<div n="5" type="v">Cumque regio fulgeret habitu, et invocasset omnium rectorem et salvatorem Deum, assumpsit duas famulas,</div>
<div n="6" type="v">et super unam quidem innitebatur, quasi præ deliciis et nimia teneritudine corpus suum ferre non sustinens :</div>
<div n="7" type="v">altera autem famularum sequebatur dominam, defluentia in humum indumenta sustentans.</div>
<div n="8" type="v">Ipsa autem roseo colore vultum perfusa, et gratis ac nitentibus oculis tristem celabat animum, et nimio timore contractum.</div>
<div n="9" type="v">Ingressa igitur cuncta per ordinem ostia, stetit contra regem, ubi ille residebat super solium regni sui, indutus vestibus regiis, auroque fulgens, et pretiosis lapidibus, eratque terribilis aspectu.</div>
<div n="10" type="v">Cumque elevasset faciem, et ardentibus oculis furorem pectoris indicasset, regina corruit, et in pallorem colore mutato, lassum super ancillulam reclinavit caput.</div>
<div n="11" type="v">Convertitque Deus spiritum regis in mansuetudinem, et festinus ac metuens exilivit de solio, et sustentans eam ulnis suis, donec rediret ad se, his verbis blandiebatur :</div>
<div n="12" type="v">Quid habes, Esther ? ego sum frater tuus : noli metuere.</div>
<div n="13" type="v">Non morieris : non enim pro te, sed pro omnibus hæc lex constituta est.</div>
<div n="14" type="v">Accede igitur, et tange sceptrum.</div>
<div n="15" type="v">Cumque illa reticeret, tulit auream virgam, et posuit super collum ejus, et osculatus est eam, et ait : Cur mihi non loqueris ?</div>
<div n="16" type="v">Quæ respondit : Vidi te, domine, quasi angelum Dei, et conturbatum est cor meum præ timore gloriæ tuæ.</div>
<div n="17" type="v">Valde enim mirabilis es, domine, et facies tua plena est gratiarum.</div>
<div n="18" type="v">Cumque loqueretur, rursus corruit, et pene exanimata est.</div>
<div n="19" type="v">Rex autem turbabatur, et omnes ministri ejus consolabantur eam.</div>
</div>
<div n="5" type="ch">
<div n="1" type="v">Die autem tertio induta est Esther regalibus vestimentis, et stetit in atrio domus regiæ, quod erat interius, contra basilicam regis : at ille sedebat super solium suum in consistorio palatii contra ostium domus.</div>
<div n="2" type="v">Cumque vidisset Esther reginam stantem, placuit oculis ejus, et extendit contra eam virgam auream, quam tenebat manu : quæ accedens, osculata est summitatem virgæ ejus.</div>
<div n="3" type="v">Dixitque ad eam rex : Quid vis, Esther regina ? quæ est petitio tua ? etiam si dimidiam partem regni petieris, dabitur tibi.</div>
<div n="4" type="v">At illa respondit : Si regi placet, obsecro ut venias ad me hodie, et Aman tecum ad convivium, quod paravi.</div>
<div n="5" type="v">Statimque rex, Vocate, inquit, cito Aman ut Esther obediat voluntati. Venerunt itaque rex et Aman ad convivium, quod eis regina paraverat.</div>
<div n="6" type="v">Dixitque ei rex, postquam vinum biberat abundanter : Quid petis ut detur tibi? et pro qua re postulas ? etiam si dimidiam partem regni mei petieris, impetrabis.</div>
<div n="7" type="v">Cui respondit Esther : Petitio mea, et preces sunt istæ :</div>
<div n="8" type="v">si inveni in conspectu regis gratiam, et si regi placet ut det mihi quod postulo, et meam impleat petitionem : veniat rex et Aman ad convivium quod paravi eis, et cras aperiam regi voluntatem meam.</div>
<div n="9" type="v">Egressus est itaque illo die Aman lætus et alacer. Cumque vidisset Mardochæum sedentem ante fores palatii, et non solum non assurrexisse sibi, sed nec motum quidem de loco sessionis suæ, indignatus est valde :</div>
<div n="10" type="v">et dissimulata ira, reversus in domum suam, convocavit ad se amicos suos, et Zares uxorem suam :</div>
<div n="11" type="v">et exposuit illis magnitudinem divitiarum suarum, filiorumque turbam, et quanta eum gloria super omnes principes et servos suos rex elevasset.</div>
<div n="12" type="v">Et post hæc ait : Regina quoque Esther nullum alium vocavit ad convivium cum rege præter me : apud quam etiam cras cum rege pransurus sum.</div>
<div n="13" type="v">Et cum hæc omnia habeam, nihil me habere puto, quamdiu videro Mardochæum Judæum sedentem ante fores regias.</div>
<div n="14" type="v">Responderuntque ei Zares uxor ejus, et ceteri amici : Jube parari excelsam trabem, habentem altitudinis quinquaginta cubitos, et dic mane regi ut appendatur super eam Mardochæus, et sic ibis cum rege lætus ad convivium. Placuit ei consilium, et jussit excelsam parari crucem.</div>
</div>
<div n="6" type="ch">
<div n="1" type="v">Noctem illam duxit rex insomnem, jussitque sibi afferri historias et annales priorum temporum. Quæ cum illo præsente legerentur,</div>
<div n="2" type="v">ventum est ad illum locum ubi scriptum erat quomodo nuntiasset Mardochæus insidias Bagathan, et Thares eunuchorum, regem Assuerum jugulare cupientium.</div>
<div n="3" type="v">Quod cum audisset rex, ait : Quid pro hac fide honoris ac præmii Mardochæus consecutus est ? Dixerunt ei servi illius ac ministri : Nihil omnino mercedis accepit.</div>
<div n="4" type="v">Statimque rex, Quis est, inquit, in atrio ? Aman quippe interius atrium domus regiæ intraverat, ut suggereret regi, et juberet Mardochæum affigi patibulo, quod ei fuerat præparatum.</div>
<div n="5" type="v">Responderunt pueri : Aman stat in atrio. Dixitque rex : Ingrediatur.</div>
<div n="6" type="v">Cumque esset ingressus, ait illi : Quid debet fieri viro, quem rex honorare desiderat? Cogitans autem in corde suo Aman, et reputans quod nullum alium rex, nisi se, vellet honorare,</div>
<div n="7" type="v">respondit : Homo, quem rex honorare cupit,</div>
<div n="8" type="v">debet indui vestibus regiis, et imponi super equum, qui de sella regis est, et accipere regium diadema super caput suum,</div>
<div n="9" type="v">et primus de regiis principibus, ac tyrannis teneat equum ejus, et per plateam civitatis incedens clamet, et dicat : Sic honorabitur, quemcumque voluerit rex honorare.</div>
<div n="10" type="v">Dixitque ei rex : Festina, et sumpta stola et equo, fac, ut locutus es, Mardochæo Judæo, qui sedet ante fores palatii. Cave ne quidquam de his, quæ locutus es, prætermittas.</div>
<div n="11" type="v">Tulit itaque Aman stolam et equum, indutumque Mardochæum in platea civitatis, et impositum equo præcedebat, atque clamabat : Hoc honore condignus est, quemcumque rex voluerit honorare.</div>
<div n="12" type="v">Reversusque est Mardochæus ad januam palatii : et Aman festinavit ire in domum suam, lugens et operto capite :</div>
<div n="13" type="v">narravitque Zares uxori suæ, et amicis, omnia quæ evenissent sibi. Cui responderunt sapientes, quos habebat in consilio, et uxor ejus : Si de semine Judæorum est Mardochæus, ante quem cadere cœpisti, non poteris ei resistere, sed cades in conspectu ejus.</div>
<div n="14" type="v">Adhuc illis loquentibus, venerunt eunuchi regis, et cito eum ad convivium, quod regina paraverat, pergere compulerunt.</div>
</div>
<div n="7" type="ch">
<div n="1" type="v">Intravit itaque rex et Aman, ut biberent cum regina.</div>
<div n="2" type="v">Dixitque ei rex etiam secunda die, postquam vino incaluerat : Quæ est petitio tua, Esther, ut detur tibi ? et quid vis fieri ? etiam si dimidiam partem regni mei petieris, impetrabis.</div>
<div n="3" type="v">Ad quem illa respondit : Si inveni gratiam in oculis tuis o rex, et si tibi placet, dona mihi animam meam pro qua rogo, et populum meum pro quo obsecro.</div>
<div n="4" type="v">Traditi enim sumus ego et populus meus, ut conteramur, jugulemur, et pereamus. Atque utinam in servos et famulas venderemur : esset tolerabile malum, et gemens tacerem : nunc autem hostis noster est, cujus crudelitas redundat in regem.</div>
<div n="5" type="v">Respondensque rex Assuerus ait : Quis est iste, et cujus potentiæ, ut hæc audeat facere ?</div>
<div n="6" type="v">Dixitque Esther : Hostis et inimicus noster pessimus iste est Aman. Quod ille audiens, illico obstupuit, vultum regis ac reginæ ferre non sustinens.</div>
<div n="7" type="v">Rex autem iratus surrexit, et de loco convivii intravit in hortum arboribus consitum. Aman quoque surrexit ut rogaret Esther reginam pro anima sua : intellexit enim a rege sibi paratum malum.</div>
<div n="8" type="v">Qui cum reversus esset de horto nemoribus consito, et intrasset convivii locum, reperit Aman super lectulum corruisse, in quo jacebat Esther, et ait : Etiam reginam vult opprimere, me præsente, in domo mea. Necdum verbum de ore regis exierat, et statim operuerunt faciem ejus.</div>
<div n="9" type="v">Dixitque Harbona, unus de eunuchis, qui stabant in ministerio regis : En lignum, quod paraverat Mardochæo, qui locutus est pro rege, stat in domo Aman, habens altitudinis quinquaginta cubitos. Cui dixit rex : Appendite eum in eo.</div>
<div n="10" type="v">Suspensus est itaque Aman in patibulo quod paraverat Mardochæo : et regis ira quievit.</div>
</div>
<div n="8" type="ch">
<div n="1" type="v">Die illo dedit rex Assuerus Esther reginæ domum Aman adversarii Judæorum, et Mardochæus ingressus est ante faciem regis. Confessa est enim ei Esther quod esset patruus suus.</div>
<div n="2" type="v">Tulitque rex annulum, quem ab Aman recipi jusserat, et tradidit Mardochæo. Esther autem constituit Mardochæum super domum suam.</div>
<div n="3" type="v">Nec his contenta, procidit ad pedes regis, flevitque et locuta ad eum oravit ut malitiam Aman Agagitæ, et machinationes ejus pessimas, quas excogitaverat contra Judæos, juberet irritas fieri.</div>
<div n="4" type="v">At ille ex more sceptrum aureum protendit manu, quo signum clementiæ monstrabatur : illaque consurgens stetit ante eum,</div>
<div n="5" type="v">et ait : Si placet regi, et si inveni gratiam in oculis ejus, et deprecatio mea non ei videtur esse contraria, obsecro, ut novis epistolis, veteres Aman litteræ, insidiatoris et hostis Judæorum, quibus eos in cunctis regis provinciis perire præceperat, corrigantur.</div>
<div n="6" type="v">Quomodo enim potero sustinere necem et interfectionem populi mei ?</div>
<div n="7" type="v">Responditque rex Assuerus Esther reginæ, et Mardochæo Judæo : Domum Aman concessi Esther, et ipsum jussi affigi cruci, quia ausus est manum mittere in Judæos.</div>
<div n="8" type="v">Scribite ergo Judæis, sicut vobis placet, regis nomine, signantes litteras annulo meo. Hæc enim consuetudo erat, ut epistolis, quæ ex regis nomine mittebantur, et illius annulo signatæ erant, nemo auderet contradicere.</div>
<div n="9" type="v">Accitisque scribis et librariis regis (erat autem tempus tertii mensis, qui appellatur Siban) vigesima et tertia die illius scriptæ sunt epistolæ, ut Mardochæus voluerat, ad Judæos, et ad principes, procuratoresque et judices, qui centum viginti septem provinciis ab India usque ad Æthiopiam præsidebant : provinciæ atque provinciæ, populo et populo juxta linguas et litteras suas, et Judæis, prout legere poterant, et audire.</div>
<div n="10" type="v">Ipsæque epistolæ, quæ regis nomine mittebantur, annulo ipsius obsignatæ sunt, et missæ per veredarios : qui per omnes provincias discurrentes, veteres litteras novis nuntiis prævenirent.</div>
<div n="11" type="v">Quibus imperavit rex, ut convenirent Judæos per singulas civitates, et in unum præciperent congregari ut starent pro animabus suis, et omnes inimicos suos cum conjugibus ac liberis et universis domibus, interficerent atque delerent, et spolia eorum diriperent.</div>
<div n="12" type="v">Et constituta est per omnes provincias una ultionis dies, id est tertiadecima mensis duodecimi Adar.</div>
<div n="13" type="v">Summaque epistolæ hæc fuit, ut in omnibus terris ac populis, qui regis Assueri subjacebant imperio, notum fieret paratos esse Judæos ad capiendam vindictam de hostibus suis.</div>
<div n="14" type="v">Egressique sunt veredarii celeres nuntia perferentes, et edictum regis pependit in Susan.</div>
<div n="15" type="v">Mardochæus autem de palatio, et de conspectu regis egrediens, fulgebat vestibus regiis, hyacinthinis videlicet et æriis, coronam auream portans in capite, et amictus serico pallio atque purpureo. Omnisque civitas exultavit, atque lætata est.</div>
<div n="16" type="v">Judæis autem nova lux oriri visa est, gaudium, honor, et tripudium.</div>
<div n="17" type="v">Apud omnes populos, urbes, atque provincias, quocumque regis jussa veniebant, mira exultatio, epulæ atque convivia, et festus dies : in tantum ut plures alterius gentis et sectæ eorum religioni et cæremoniis jungerentur. Grandis enim cunctos judaici nominis terror invaserat.</div>
</div>
<div n="16" type="ch">
<div n="1" type="v">Rex magnus Artaxerxes ab India usque Æthiopiam centum viginti septem provinciarum ducibus ac principibus, qui nostræ jussioni obediunt, salutem dicit.</div>
<div n="2" type="v">Multi bonitate principum et honore, qui in eos collatus est, abusi sunt in superbiam :</div>
<div n="3" type="v">et non solum subjectos regibus nituntur opprimere, sed datam sibi gloriam non ferentes, in ipsos, qui dederunt, moliuntur insidias.</div>
<div n="4" type="v">Nec contenti sunt gratias non agere beneficiis, et humanitatis in se jura violare, sed Dei quoque cuncta cernentis arbitrantur se posse fugere sententiam.</div>
<div n="5" type="v">Et in tantum vesaniæ proruperunt, ut eos, qui credita sibi officia diligenter observant, et ita cuncta agunt ut omnium laude digni sint, mendaciorum cuniculis conentur subvertere,</div>
<div n="6" type="v">dum aures principum simplices, et ex sua natura alios æstimantes, callida fraude decipiunt.</div>
<div n="7" type="v">Quæ res et ex veteribus probatur historiis, et ex his, quæ geruntur quotidie, quomodo malis quorumdam suggestionibus regum studia depraventur.</div>
<div n="8" type="v">Unde providendum est paci omnium provinciarum.</div>
<div n="9" type="v">Nec putare debetis, si diversa jubeamus, ex animi nostri venire levitate, sed pro qualitate et necessitate temporum, ut reipublicæ poscit utilitas, ferre sententiam.</div>
<div n="10" type="v">Et ut manifestius quod dicimus, intelligatis, Aman filius Amadathi, et animo et gente Macedo, alienusque a Persarum sanguine, et pietatem nostram sua crudelitate commaculans, peregrinus a nobis susceptus est :</div>
<div n="11" type="v">et tantam in se expertus humanitatem, ut pater noster vocaretur, et adoraretur ab omnibus post regem secundus :</div>
<div n="12" type="v">qui in tantum arrogantiæ tumorem sublatus est, ut regno privare nos niteretur et spiritu.</div>
<div n="13" type="v">Nam Mardochæum, cujus fide et beneficiis vivimus, et consortem regni nostri Esther cum omni gente sua, novis quibusdam atque inauditis machinis expetivit in mortem :</div>
<div n="14" type="v">hoc cogitans ut illis interfectis, insidiaretur nostræ solitudini, et regnum Persarum transferret in Macedonas.</div>
<div n="15" type="v">Nos autem a pessimo mortalium Judæos neci destinatos, in nulla penitus culpa reperimus, sed e contrario justis utentes legibus,</div>
<div n="16" type="v">et filios altissimi et maximi, semperque viventis Dei, cujus beneficio et patribus nostris et nobis regnum est traditum, et usque hodie custoditur.</div>
<div n="17" type="v">Unde eas litteras, quas sub nomine nostro ille direxerat, sciatis esse irritas.</div>
<div n="18" type="v">Pro quo scelere ante portas hujus urbis, id est, Susan, et ipse qui machinatus est, et omnis cognatio ejus pendet in patibulis : non nobis, sed Deo reddente ei quod meruit.</div>
<div n="19" type="v">Hoc autem edictum, quod nunc mittimus, in cunctis urbibus proponatur, ut liceat Judæis uti legibus suis.</div>
<div n="20" type="v">Quibus debetis esse adminiculo, ut eos, qui se ad necem eorum paraverant, possint interficere tertiadecima die mensis duodecimi, qui vocatur Adar.</div>
<div n="21" type="v">Hanc enim diem, Deus omnipotens, mœroris et luctus, eis vertit in gaudium.</div>
<div n="22" type="v">Unde et vos inter ceteros festos dies, hanc habetote diem, et celebrate eam cum omni lætitia, ut et in posterum cognoscatur</div>
<div n="23" type="v">omnes, qui fideliter Persis obediunt, dignam pro fide recipere mercedem ; qui autem insidiantur regno eorum, perire pro scelere.</div>
<div n="24" type="v">Omnis autem provincia et civitas, quæ noluerit solemnitatis hujus esse particeps, gladio et igne pereat, et sic deleatur, ut non solum hominibus, sed etiam bestiis invia sit in sempiternum, pro exemplo contemptus, et inobedientiæ.</div>
</div>
<div n="9" type="ch">
<div n="1" type="v">Igitur duodecimi mensis, quem Adar vocari ante jam diximus, tertiadecima die, quando cunctis Judæis interfectio parabatur, et hostes eorum inhiabant sanguini, versa vice Judæi superiores esse cœperunt, et se de adversariis vindicare.</div>
<div n="2" type="v">Congregatique sunt per singulas civitates, oppida, et loca, ut extenderent manum contra inimicos, et persecutores suos. Nullusque ausus est resistere, eo quod omnes populos magnitudinis eorum formido penetrarat.</div>
<div n="3" type="v">Nam et provinciarum judices, et duces, et procuratores, omnisque dignitas, quæ singulis locis ac operibus præerat, extollebant Judæos timore Mardochæi :</div>
<div n="4" type="v">quem principem esse palatii, et plurimum posse cognoverant : fama quoque nominis ejus crescebat quotidie, et per cunctorum ora volitabat.</div>
<div n="5" type="v">Itaque percusserunt Judæi inimicos suos plaga magna, et occiderunt eos, reddentes eis quod sibi paraverant facere :</div>
<div n="6" type="v">in tantum ut etiam in Susan quingentos viros interficerent, extra decem filios Aman Agagitæ hostis Judæorum : quorum ista sunt nomina :</div>
<div n="7" type="v">Pharsandatha, et Delphon, et Esphatha,</div>
<div n="8" type="v">et Phoratha, et Adalia, et Aridatha,</div>
<div n="9" type="v">et Phermesta et Arisai, et Aridai, et Jezatha.</div>
<div n="10" type="v">Quos cum occidissent, prædas de substantiis eorum tangere noluerunt.</div>
<div n="11" type="v">Statimque numerus eorum, qui occisi erant in Susan, ad regem relatus est.</div>
<div n="12" type="v">Qui dixit reginæ : In urbe Susan interfecerunt Judæi quingentos viros, et alios decem filios Aman : quantam putas eos exercere cædem in universis provinciis ? quid ultra postulas, et quid vis ut fieri jubeam ?</div>
<div n="13" type="v">Cui illa respondit : Si regi placet, detur potestas Judæis, ut sicut fecerunt hodie in Susan, sic et cras faciant, et decem filii Aman in patibulis suspendantur.</div>
<div n="14" type="v">Præcepitque rex ut ita fieret. Statimque in Susan pependit edictum, et decem filii Aman suspensi sunt.</div>
<div n="15" type="v">Congregatis Judæis quartadecima die mensis Adar, interfecti sunt in Susan trecenti viri : nec eorum ab illis direpta substantia est.</div>
<div n="16" type="v">Sed et per omnes provincias, quæ ditioni regis subjacebant, pro animabus suis steterunt Judæi, interfectis hostibus ac persecutoribus suis : in tantum ut septuaginta quinque millia occisorum implerentur, et nullus de substantiis eorum quidquam contingeret.</div>
<div n="17" type="v">Dies autem tertiusdecimus mensis Adar primus apud omnes interfectionis fuit, et quartadecima die cædere desierunt. Quem constituerunt esse solemnem, ut in eo omni tempore deinceps vacarent epulis, gaudio atque conviviis.</div>
<div n="18" type="v">At hi, qui in urbe Susan cædem exercuerant, tertiodecimo et quartodecimo die ejusdem mensis in cæde versati sunt : quintodecimo autem die percutere desierunt. Et idcirco eumdem diem constituerunt solemnem epularum atque lætitiæ.</div>
<div n="19" type="v">Hi vero Judæi, qui in oppidis non muratis ac villis morabantur, quartumdecimum diem mensis Adar conviviorum et gaudii decreverunt, ita ut exultent in eo, et mittant sibi mutuo partes epularum et ciborum.</div>
<div n="20" type="v">Scripsit itaque Mardochæus omnia hæc, et litteris comprehensa misit ad Judæos, qui in omnibus regis provinciis morabantur, tam in vicino positis, quam procul,</div>
<div n="21" type="v">ut quartamdecimam et quintamdecimam diem mensis Adar pro festis susciperent, et revertente semper anno solemni celebrarent honore :</div>
<div n="22" type="v">quia in ipsis diebus se ulti sunt Judæi de inimicis suis, et luctus atque tristitia in hilaritatem gaudiumque conversa sunt, essentque dies isti epularum atque lætitiæ, et mitterent sibi invicem ciborum partes, et pauperibus munuscula largirentur.</div>
<div n="23" type="v">Susceperuntque Judæi in solemnem ritum cuncta quæ eo tempore facere cœperant, et quæ Mardochæus litteris facienda mandaverat.</div>
<div n="24" type="v">Aman enim, filius Amadathi stirpis Agag, hostis et adversarius Judæorum, cogitavit contra eos malum, ut occideret illos, atque deleret : et misit phur, quod nostra lingua vertitur in sortem.</div>
<div n="25" type="v">Et postea ingressa est Esther ad regem, obsecrans ut conatus ejus, litteris regis irriti fierent : et malum, quod contra Judæos cogitaverat, reverteretur in caput ejus. Denique et ipsum et filios ejus affixerunt cruci,</div>
<div n="26" type="v">atque ex illo tempore dies isti appellati sunt phurim, id est sortium : eo quod phur, id est sors, in urnam missa fuerit. Et cuncta, quæ gesta sunt, epistolæ, id est libri hujus volumine continentur :</div>
<div n="27" type="v">quæque sustinuerunt, et quæ deinceps immutata sunt, susceperunt Judæi super se et semen suum, et super cunctos, qui religioni eorum voluerunt copulari, ut nulli liceat duos hos dies absque solemnitate transigere : quos scriptura testatur, et certa expetunt tempora, annis sibi jugiter succedentibus.</div>
<div n="28" type="v">Isti sunt dies, quos nulla umquam delebit oblivio : et per singulas generationes cunctæ in toto orbe provinciæ celebrabunt : nec est ulla civitas, in qua dies phurim, id est sortium, non observentur a Judæis, et ab eorum progenie, quæ his cæremoniis obligata est.</div>
<div n="29" type="v">Scripseruntque Esther regina filia Abihail, et Mardochæus Judæus etiam secundam epistolam, ut omni studio dies ista solemnis sanciretur in posterum :</div>
<div n="30" type="v">et miserunt ad omnes Judæos, qui in centum viginti septem provinciis regis Assueri versabantur, ut haberent pacem, et susciperent veritatem,</div>
<div n="31" type="v">observantes dies sortium, et suo tempore cum gaudio celebrarent : sicut constituerant Mardochæus et Esther, et illi observanda susceperunt a se, et a semine suo, jejunia, et clamores, et sortium dies,</div>
<div n="32" type="v">et omnia, quæ libri hujus, qui vocatur Esther, historia continentur.</div>
</div>
<div n="10" type="ch">
<div n="1" type="v">Rex vero Assuerus omnem terram, et cunctas maris insulas fecit tributarias :</div>
<div n="2" type="v">cujus fortitudo et imperium, et dignitas atque sublimitas, qua exaltavit Mardochæum, scripta sunt in libris Medorum, atque Persarum :</div>
<div n="3" type="v">et quomodo Mardochæus judaici generis secundus a rege Assuero fuerit : et magnus apud Judæos, et acceptabilis plebi fratrum suorum, quærens bona populo suo, et loquens ea, quæ ad pacem seminis sui pertinerent.</div>
<div n="4" type="v">Dixitque Mardochæus : A Deo facta sunt ista.</div>
<div n="5" type="v">Recordatus sum somnii, quod videram, hæc eadem significantis : nec eorum quidquam irritum fuit.</div>
<div n="6" type="v">Parvus fons, qui crevit in fluvium, et in lucem, solemque conversus est, et in aquas plurimas redundavit : Esther est quam rex accepit uxorem, et voluit esse reginam.</div>
<div n="7" type="v">Duo autem dracones : ego sum, et Aman.</div>
<div n="8" type="v">Gentes, quæ convenerant : hi sunt, qui conati sunt delere nomen Judæorum.</div>
<div n="9" type="v">Gens autem mea Israël est, quæ clamavit ad Dominum, et salvum fecit Dominus populum suum : liberavitque nos ab omnibus malis, et fecit signa magna atque portenta inter gentes :</div>
<div n="10" type="v">et duas sortes esse præcepit, unam populi Dei, et alteram cunctarum gentium.</div>
<div n="11" type="v">Venitque utraque sors in statutum ex illo jam tempore diem coram Deo universis gentibus :</div>
<div n="12" type="v">et recordatus est Dominus populi sui, ac misertus est hæreditatis suæ.</div>
<div n="13" type="v">Et observabuntur dies isti in mense Adar quartadecima, et quintadecima die ejusdem mensis, cum omni studio et gaudio in unum cœtum populi congregati, in cunctas deinceps generationes populi Israël.</div>
</div>
</div>
<div n="Wis" type="bk">
<div n="1" type="ch">
<div n="1" type="v">Diligite justitiam, qui judicatis terram. Sentite de Domino in bonitate, et in simplicitate cordis quærite illum ;</div>
<div n="2" type="v">quoniam invenitur ab his qui non tentant illum, apparet autem eis qui fidem habent in illum.</div>
<div n="3" type="v">Perversæ enim cogitationes separant a Deo ; probata autem virtus corripit insipientes.</div>
<div n="4" type="v">Quoniam in malevolam animam non introibit sapientia, nec habitabit in corpore subdito peccatis.</div>
<div n="5" type="v">Spiritus enim sanctus disciplinæ effugiet fictum ; et auferet se a cogitationibus quæ sunt sine intellectu, et corripietur a superveniente iniquitate.</div>
<div n="6" type="v">Benignus est enim spiritus sapientiæ, et non liberabit maledicum a labiis suis ; quoniam renum illius testis est Deus, et cordis illius scrutator est verus et linguæ ejus auditor.</div>
<div n="7" type="v">Quoniam spiritus Domini replevit orbem terrarum ; et hoc quod continet omnia, scientiam habet vocis.</div>
<div n="8" type="v">Propter hoc qui loquitur iniqua non potest latere, nec præteriet illum corripiens judicium.</div>
<div n="9" type="v">In cogitationibus enim impii interrogatio erit ; sermonum autem illius auditio ad Deum veniet, ad correptionem iniquitatum illius.</div>
<div n="10" type="v">Quoniam auris zeli audit omnia, et tumultus murmurationum non abscondetur.</div>
<div n="11" type="v">Custodite ergo vos a murmuratione quæ nihil prodest, et a detractione parcite linguæ : quoniam sermo obscurus in vacuum non ibit, os autem quod mentitur occidit animam.</div>
<div n="12" type="v">Nolite zelare mortem in errore vitæ vestræ, neque acquiratis perditionem in operibus manuum vestrarum.</div>
<div n="13" type="v">Quoniam Deus mortem non fecit. Nec lætatur in perditione vivorum.</div>
<div n="14" type="v">Creavit enim ut essent omnia ; et sanabiles fecit nationes orbis terrarum, et non est in illis medicamentum exterminii, nec inferorum regnum in terra.</div>
<div n="15" type="v">Justitia enim perpetua est, et immortalis.</div>
<div n="16" type="v">Impii autem manibus et verbis accersierunt illam, et æstimantes illam amicam, defluxerunt ; et sponsiones posuerunt ad illam, quoniam digni sunt qui sint ex parte illius.</div>
</div>
<div n="2" type="ch">
<div n="1" type="v">Dixerunt enim cogitantes apud se non recte : Exiguum et cum tædio est tempus vitæ nostræ, et non est refrigerium in fine hominis, et non est qui agnitus sit reversus ab inferis.</div>
<div n="2" type="v">Quia ex nihilo nati sumus, et post hoc erimus tamquam non fuerimus. Quoniam fumus flatus est in naribus nostris, et sermo scintilla ad commovendum cor nostrum :</div>
<div n="3" type="v">qua extincta, cinis erit corpus nostrum, et spiritus diffundetur tamquam mollis aër ; et transibit vita nostra tamquam vestigium nubis, et sicut nebula dissolvetur quæ fugata est a radiis solis, et a calore illius aggravata.</div>
<div n="4" type="v">Et nomen nostrum oblivionem accipiet per tempus, et nemo memoriam habebit operum nostrorum.</div>
<div n="5" type="v">Umbræ enim transitus est tempus nostrum, et non est reversio finis nostri : quoniam consignata est, et nemo revertitur.</div>
<div n="6" type="v">Venite ergo, et fruamur bonis quæ sunt, et utamur creatura tamquam in juventute celeriter.</div>
<div n="7" type="v">Vino pretioso et unguentis nos impleamus, et non prætereat nos flos temporis.</div>
<div n="8" type="v">Coronemus nos rosis antequam marcescant ; nullum pratum sit quod non pertranseat luxuria nostra :</div>
<div n="9" type="v">nemo nostrum exsors sit luxuriæ nostræ. Ubique relinquamus signa lætitiæ, quoniam hæc est pars nostra, et hæc est sors.</div>
<div n="10" type="v">Opprimamus pauperem justum, et non parcamus viduæ, nec veterani revereamur canos multi temporis,</div>
<div n="11" type="v">sit autem fortitudo nostra lex justitiæ ; quod enim infirmum est inutile invenitur.</div>
<div n="12" type="v">Circumveniamus ergo justum, quoniam inutilis est nobis, et contrarius est operibus nostris, et improperat nobis peccata legis, et diffamat in nos peccata disciplinæ nostræ.</div>
<div n="13" type="v">Promittit se scientiam Dei habere, et filium Dei se nominat.</div>
<div n="14" type="v">Factus est nobis in traductionem cogitationum nostrarum.</div>
<div n="15" type="v">Gravis est nobis etiam ad videndum, quoniam dissimilis est aliis vita illius, et immutatæ sunt viæ ejus.</div>
<div n="16" type="v">Tamquam nugaces æstimati sumus ab illo, et abstinet se a viis nostris tamquam ab immunditiis, et præfert novissima justorum, et gloriatur patrem se habere Deum.</div>
<div n="17" type="v">Videamus ergo si sermones illius veri sint, et tentemus quæ ventura sunt illi, et sciemus quæ erunt novissima illius.</div>
<div n="18" type="v">Si enim est verus filius Dei, suscipiet illum, et liberabit eum de manibus contrariorum.</div>
<div n="19" type="v">Contumelia et tormento interrogemus eum, ut sciamus reverentiam ejus, et probemus patientiam illius.</div>
<div n="20" type="v">Morte turpissima condemnemus eum ; erit enim ei respectus ex sermonibus illius.</div>
<div n="21" type="v">Hæc cogitaverunt, et erraverunt : excæcavit enim illos malitia eorum.</div>
<div n="22" type="v">Et nescierunt sacramenta Dei ; neque mercedem speraverunt justitiæ, nec judicaverunt honorem animarum sanctarum.</div>
<div n="23" type="v">Quoniam Deus creavit hominem inexterminabilem, et ad imaginem similitudinis suæ fecit illum.</div>
<div n="24" type="v">Invidia autem diaboli mors introivit in orbem terrarum :</div>
<div n="25" type="v">imitantur autem illum qui sunt ex parte illius.</div>
</div>
<div n="3" type="ch">
<div n="1" type="v">Justorum autem animæ in manu Dei sunt, et non tangent illos tormentum mortis.</div>
<div n="2" type="v">Visi sunt oculis insipientium mori, et æstimata est afflictio exitus illorum,</div>
<div n="3" type="v">et quod a nobis est iter exterminium ; illi autem sunt in pace ;</div>
<div n="4" type="v">et si coram hominibus tormenta passi sunt, spes illorum immortalitate plena est.</div>
<div n="5" type="v">In paucis vexati sunt in multis bene disponentur, quoniam Deus tentavit eos, et invenit illos dignos se.</div>
<div n="6" type="v">Tamquam aurum in fornace probavit illos, et quasi holocausti hostiam accepit illos, et in tempore erit respectus illorum.</div>
<div n="7" type="v">Fulgebunt justi et tamquam scintillæ in arundineto discurrent.</div>
<div n="8" type="v">Judicabunt nationes, et dominabuntur populis, et regnabit Dominus illorum in perpetuum.</div>
<div n="9" type="v">Qui confidunt in illo intelligent veritatem, et fideles in dilectione acquiescent illi, quoniam donum et pax est electis ejus.</div>
<div n="10" type="v">Impii autem secundum quæ cogitaverunt correptionem habebunt, qui neglexerunt justum, et a Domino recesserunt.</div>
<div n="11" type="v">Sapientiam enim et disciplinam qui abjicit infelix est ; et vacua est spes illorum, et labores sine fructu, et inutilia opera eorum.</div>
<div n="12" type="v">Mulieres eorum insensatæ sunt, et nequissimi filii eorum.</div>
<div n="13" type="v">Maledicta creatura eorum, quoniam felix est sterilis ; et incoinquinata, quæ nescivit thorum in delicto, habebit fructum in respectione animarum sanctarum ;</div>
<div n="14" type="v">et spado qui non operatus est per manus suas iniquitatem, nec cogitavit adversus Deum nequissima : dabitur enim illi fidei donum electum, et sors in templo Dei acceptissima.</div>
<div n="15" type="v">Bonorum enim laborum gloriosus est fructus, et quæ non concidat radix sapientiæ.</div>
<div n="16" type="v">Filii autem adulterorum in inconsummatione erunt, et ab iniquo thoro semen exterminabitur.</div>
<div n="17" type="v">Et si quidem longæ vitæ erunt, in nihilum computabuntur, et sine honore erit novissima senectus illorum.</div>
<div n="18" type="v">Et si celerius defuncti fuerint, non habebunt spem, nec in die agnitionis allocutionem.</div>
<div n="19" type="v">Nationis enim iniquæ diræ sunt consummationes.</div>
</div>
<div n="4" type="ch">
<div n="1" type="v">O quam pulchra est casta generatio, cum claritate ! Immortalis est enim memoria illius, quoniam et apud Deum nota est, et apud homines.</div>
<div n="2" type="v">Cum præsens est, imitantur illam, et desiderant eam cum se eduxerit ; et in perpetuum coronata triumphat, incoinquinatorum certaminum præmium vincens.</div>
<div n="3" type="v">Multigena autem impiorum multitudo non erit utilis, et spuria vitulamina non dabunt radices altas, nec stabile firmamentum collocabunt.</div>
<div n="4" type="v">Et si in ramis in tempore germinaverint, infirmiter posita, a vento commovebuntur, et a nimietate ventorum eradicabuntur.</div>
<div n="5" type="v">Confringentur enim rami inconsummati ; et fructus illorum inutiles et acerbi ad manducandum, et ad nihilum apti.</div>
<div n="6" type="v">Ex iniquis enim somnis filii qui nascuntur, testes sunt nequitiæ adversus parentes in interrogatione sua.</div>
<div n="7" type="v">Justus autem si morte præoccupatus fuerit, in refrigerio erit ;</div>
<div n="8" type="v">senectus enim venerabilis est non diuturna, neque annorum numero computata : cani autem sunt sensus hominis,</div>
<div n="9" type="v">et ætas senectutis vita immaculata.</div>
<div n="10" type="v">Placens Deo factus est dilectus, et vivens inter peccatores translatus est.</div>
<div n="11" type="v">Raptus est, ne malitia mutaret intellectum ejus, aut ne fictio deciperet animam illius.</div>
<div n="12" type="v">Fascinatio enim nugacitatis obscurat bona, et inconstantia concupiscentiæ transvertit sensum sine malitia.</div>
<div n="13" type="v">Consummatus in brevi, explevit tempora multa ;</div>
<div n="14" type="v">placita enim erat Deo anima illius : propter hoc properavit educere illum de medio iniquitatum. Populi autem videntes, et non intelligentes, nec ponentes in præcordiis talia,</div>
<div n="15" type="v">quoniam gratia Dei et misericordia est in sanctos ejus, et respectus in electos illius.</div>
<div n="16" type="v">Condemnat autem justus mortuus vivos impios, et juventus celerius consummata longam vitam injusti.</div>
<div n="17" type="v">Videbunt enim finem sapientis, et non intelligent quid cogitaverit de illo Deus, et quare munierit illum Dominus.</div>
<div n="18" type="v">Videbunt, et contemnent eum ; illos autem Dominus irridebit.</div>
<div n="19" type="v">Et erunt post hæc decidentes sine honore, et in contumelia inter mortuos in perpetuum ; quoniam disrumpet illos inflatos sine voce, et commovebit illos a fundamentis, et usque ad supremum desolabuntur : et erunt gementes, et memoria illorum peribit.</div>
<div n="20" type="v">Venient in cogitatione peccatorum suorum timidi, et traducent illos ex adverso iniquitates ipsorum.</div>
</div>
<div n="5" type="ch">
<div n="1" type="v">Tunc stabunt justi in magna constantia adversus eos qui se angustiaverunt, et qui abstulerunt labores eorum.</div>
<div n="2" type="v">Videntes turbabuntur timore horribili, et mirabuntur in subitatione insperatæ salutis ;</div>
<div n="3" type="v">dicentes intra se, pœnitentiam agentes, et præ angustia spiritus gementes : Hi sunt quos habuimus aliquando in derisum, et in similitudinem improperii.</div>
<div n="4" type="v">Nos insensati, vitam illorum æstimabamus insaniam, et finem illorum sine honore ;</div>
<div n="5" type="v">ecce quomodo computati sunt inter filios Dei, et inter sanctos sors illorum est.</div>
<div n="6" type="v">Ergo erravimus a via veritatis, et justitiæ lumen non luxit nobis, et sol intelligentiæ non est ortus nobis.</div>
<div n="7" type="v">Lassati sumus in via iniquitatis et perditionis ; et ambulavimus vias difficiles, viam autem Domini ignoravimus.</div>
<div n="8" type="v">Quid nobis profuit superbia ? aut divitiarum jactantia quid contulit nobis ?</div>
<div n="9" type="v">Transierunt omnia illa tamquam umbra, et tamquam nuntius percurrens,</div>
<div n="10" type="v">et tamquam navis quæ pertransit fluctuantem aquam, cujus cum præterierit non est vestigium invenire, neque semitam carinæ illius in fluctibus ;</div>
<div n="11" type="v">aut tamquam avis quæ transvolat in aëre, cujus nullum invenitur argumentum itineris, sed tantum sonitus alarum verberans levem ventum, et scindens per vim itineris aërem ; commotis alis transvolavit, et post hoc nullum signum invenitur itineris illius ;</div>
<div n="12" type="v">aut tamquam sagitta emissa in locum destinatum, divisus aër continuo in se reclusus est, ut ignoretur transitus illius :</div>
<div n="13" type="v">sic et nos nati continuo desivimus esse ; et virtutis quidem nullum signum valuimus ostendere, in malignitate autem nostra consumpti sumus.</div>
<div n="14" type="v">Talia dixerunt in inferno hi qui peccaverunt ;</div>
<div n="15" type="v">quoniam spes impii tamquam lanugo est quæ a vento tollitur ; et tamquam spuma gracilis quæ a procella dispergitur, et tamquam fumus qui a vento diffusus est, et tamquam memoria hospitis unius diei prætereuntis.</div>
<div n="16" type="v">Justi autem in perpetuum vivent, et apud Dominum est merces eorum, et cogitatio illorum apud Altissimum.</div>
<div n="17" type="v">Ideo accipient regnum decoris, et diadema speciei de manu Domini ; quoniam dextera sua teget eos, et brachio sancto suo defendet illos.</div>
<div n="18" type="v">Accipiet armaturam zelus illius, et armabit creaturam ad ultionem inimicorum.</div>
<div n="19" type="v">Induet pro thorace justitiam, et accipiet pro galea judicium certum ;</div>
<div n="20" type="v">sumet scutum inexpugnabile æquitatem.</div>
<div n="21" type="v">Acuet autem duram iram in lanceam, et pugnabit cum illo orbis terrarum contra insensatos.</div>
<div n="22" type="v">Ibunt directe emissiones fulgurum, et tamquam a bene curvato arcu nubium exterminabuntur, et ad certum locum insilient.</div>
<div n="23" type="v">Et a petrosa ira plenæ mittentur grandines ; excandescet in illos aqua maris, et flumina concurrent duriter.</div>
<div n="24" type="v">Contra illos stabit spiritus virtutis, et tamquam turbo venti dividet illos ; et ad eremum perducet omnem terram iniquitas illorum, et malignitas evertet sedes potentium.</div>
</div>
<div n="6" type="ch">
<div n="1" type="v">Melior est sapientia quam vires, et vir prudens quam fortis.</div>
<div n="2" type="v">Audite ergo, reges, et intelligite ; discite, judices finium terræ.</div>
<div n="3" type="v">Præbete aures, vos qui continetis multitudines, et placetis vobis in turbis nationum.</div>
<div n="4" type="v">Quoniam data est a Domino potestas vobis, et virtus ab Altissimo, qui interrogabit opera vestra, et cogitationes scrutabitur ;</div>
<div n="5" type="v">quoniam cum essetis ministri regni illius, non recte judicastis, nec custodistis legem justitiæ, neque secundum voluntatem Dei ambulastis.</div>
<div n="6" type="v">Horrende et cito aparebit vobis, quoniam judicium durissimum his qui præsunt fiet.</div>
<div n="7" type="v">Exiguo enim conceditur misericordia ; potentes autem potenter tormenta patientur.</div>
<div n="8" type="v">Non enim subtrahet personam cujusquam Deus, nec verebitur magnitudinem ejus cujusquam, quoniam pusillum et magnum ipse fecit, et æqualiter cura est illi de omnibus.</div>
<div n="9" type="v">Fortioribus autem fortior instat cruciatio.</div>
<div n="10" type="v">Ad vos ergo, reges, sunt hi sermones mei, ut discatis sapientiam, et non excidatis.</div>
<div n="11" type="v">Qui enim custodierint justa juste, justificabuntur ; et qui didicerint ista, invenient quid respondeant.</div>
<div n="12" type="v">Concupiscite ergo sermones meos ; diligite illos, et habebitis disciplinam.</div>
<div n="13" type="v">Clara est, et quæ numquam marcescit, sapientia ; et facile videtur ab his qui diligunt eam, et invenitur ab his qui quærunt illam.</div>
<div n="14" type="v">Præoccupat qui se concupiscunt, ut illis se prior ostendat.</div>
<div n="15" type="v">Qui de luce vigilaverit ad illam non laborabit ; assidentem enim illam foribus suis inveniet.</div>
<div n="16" type="v">Cogitare ergo de illa sensus est consummatus, et qui vigilaverit propter illam cito securus erit.</div>
<div n="17" type="v">Quoniam dignos se ipsa circuit quærens, et in viis ostendit se hilariter, et in omni providentia occurrit illis.</div>
<div n="18" type="v">Initium enim illius verissima est disciplinæ concupiscentia.</div>
<div n="19" type="v">Cura ergo disciplinæ dilectio est, et dilectio custodia legum illius est ; custoditio autem legum consummatio incorruptionis est ;</div>
<div n="20" type="v">incorruptio autem facit esse proximum Deo.</div>
<div n="21" type="v">Concupiscentia itaque sapientiæ deducit ad regnum perpetuum.</div>
<div n="22" type="v">Si ergo delectamini sedibus et sceptris, o reges populi, diligite sapientiam, ut in perpetuum regnetis :</div>
<div n="23" type="v">diligite lumen sapientiæ, omnes qui præestis populis.</div>
<div n="24" type="v">Quid est autem sapientia, et quemadmodum facta sit referam, et non abscondam a vobis sacramenta Dei, sed ab initio nativitatis investigabo : et ponam in lucem scientiam illius, et non præteribo veritatem.</div>
<div n="25" type="v">Neque cum invidia tabescente iter habebo, quoniam talis homo non erit particeps sapientiæ.</div>
<div n="26" type="v">Multitudo autem sapientium sanitas est orbis terrarum, et rex sapiens stabilimentum populi est.</div>
<div n="27" type="v">Ergo accipite disciplinam per sermones meos, et proderit vobis.</div>
</div>
<div n="7" type="ch">
<div n="1" type="v">Sum quidem et ego mortalis homo, similis omnibus, et ex genere terreni illius qui prior factus est ; et in ventre matris figuratus sum caro,</div>
<div n="2" type="v">decem mensium tempore coagulatus sum in sanguine. Ex semine hominis, et delectamento somni conveniente.</div>
<div n="3" type="v">Et ego natus accepi communem aërem ; et in similiter factam decidi terram, et primam vocem similem omnibus emisi plorans.</div>
<div n="4" type="v">In involumentis nutritus sum, et curis magnis :</div>
<div n="5" type="v">nemo enim ex regibus aliud habuit nativitatis initium.</div>
<div n="6" type="v">Unus ergo introitus est omnibus ad vitam, et similis exitus.</div>
<div n="7" type="v">Propter hoc optavi, et datus est mihi sensus ; et invocavi, et venit in me spiritus sapientiæ ;</div>
<div n="8" type="v">et præposui illam regnis et sedibus, et divitias nihil esse duxi in comparatione illius.</div>
<div n="9" type="v">Nec comparavi illi lapidem pretiosum, quoniam omne aurum in comparatione illius arena est exigua, et tamquam lutum æstimabitur argentum in conspectu illius.</div>
<div n="10" type="v">Super salutem et speciem dilexi illam, et proposui pro luce habere illam, quoniam inextinguibile est lumen illius.</div>
<div n="11" type="v">Venerunt autem mihi omnia bona pariter cum illa, et innumerabilis honestas per manus illius ;</div>
<div n="12" type="v">et lætatus sum in omnibus, quoniam antecedebat me ista sapientia, et ignorabam quoniam horum omnium mater est.</div>
<div n="13" type="v">Quam sine fictione didici, et sine invidia communico, et honestatem illius non abscondo.</div>
<div n="14" type="v">Infinitus enim thesaurus est hominibus ; quo qui usi sunt, participes facti sunt amicitiæ Dei, propter disciplinæ dona commendati.</div>
<div n="15" type="v">Mihi autem dedit Deus dicere ex sententia, et præsumere digna horum quæ mihi dantur, quoniam ipse sapientiæ dux est, et sapientium emendator.</div>
<div n="16" type="v">In manu enim illius et nos et sermones nostri, et omnis sapientia, et operum scientia, et disciplina.</div>
<div n="17" type="v">Ipse enim dedit mihi horum quæ sunt scientiam veram, ut sciam dispositionem orbis terrarum, et virtutes elementorum,</div>
<div n="18" type="v">initium, et consummationem, et medietatem temporum, vicissitudinum permutationes, et commutationes temporum,</div>
<div n="19" type="v">anni cursus, et stellarum dispositiones,</div>
<div n="20" type="v">naturas animalium, et iras bestiarum, vim ventorum, et cogitationes hominum, differentias virgultorum, et virtutes radicum.</div>
<div n="21" type="v">Et quæcumque sunt absconsa et improvisa didici : omnium enim artifex docuit me sapientia.</div>
<div n="22" type="v">Est enim in illa spiritus intelligentiæ, sanctus, unicus, multiplex, subtilis, disertus, mobilis, incoinquinatus, certus, suavis, amans bonum, acutus, quem nihil vetat, benefaciens,</div>
<div n="23" type="v">humanus, benignus, stabilis, certus, securus, omnem habens virtutem, omnia prospiciens, et qui capiat omnes spiritus, intelligibilis, mundus, subtilis.</div>
<div n="24" type="v">Omnibus enim mobilibus mobilior est sapientia : attingit autem ubique propter suam munditiam.</div>
<div n="25" type="v">Vapor est enim virtutis Dei, et emanatio quædam est claritatis omnipotentis Dei sincera, et ideo nihil inquinatum in eam incurrit ;</div>
<div n="26" type="v">candor est enim lucis æternæ, et speculum sine macula Dei majestatis, et imago bonitatis illius.</div>
<div n="27" type="v">Et cum sit una, omnia potest ; et in se permanens omnia innovat, et per nationes in animas sanctas se transfert, amicos Dei et prophetas constituit.</div>
<div n="28" type="v">Neminem enim diligit Deus, nisi eum qui cum sapientia inhabitat.</div>
<div n="29" type="v">Est enim hæc speciosior sole, et super omnem dispositionem stellarum : luci comparata, invenitur prior.</div>
<div n="30" type="v">Illi enim succedit nox ; sapientiam autem non vincit malitia.</div>
</div>
<div n="8" type="ch">
<div n="1" type="v">Attingit ergo a fine usque ad finem fortiter, et disponit omnia suaviter.</div>
<div n="2" type="v">Hanc amavi, et exquisivi a juventute mea, et quæsivi sponsam mihi eam assumere, et amator factus sum formæ illius.</div>
<div n="3" type="v">Generositatem illius glorificat, contubernium habens Dei ; sed et omnium Dominus dilexit illam.</div>
<div n="4" type="v">Doctrix enim est disciplinæ Dei, et electrix operum illius.</div>
<div n="5" type="v">Et si divitiæ appetuntur in vita, quid sapientia locupletius quæ operatur omnia ?</div>
<div n="6" type="v">Si autem sensus operatur, quis horum quæ sunt magis quam illa est artifex ?</div>
<div n="7" type="v">Et si justitiam quis diligit, labores hujus magnas habent virtutes : sobrietatem enim et prudentiam docet, et justitiam, et virtutem, quibus utilius nihil est in vita hominibus.</div>
<div n="8" type="v">Et si multitudinem scientiæ desiderat quis, scit præterita, et de futuris æstimat ; scit versutias sermonum, et dissolutiones argumentorum ; signa et monstra scit antequam fiant, et eventus temporum et sæculorum.</div>
<div n="9" type="v">Proposui ergo hanc adducere mihi ad convivendum ; sciens quoniam mecum communicabit de bonis, et erit allocutio cogitationis et tædii mei.</div>
<div n="10" type="v">Habebo propter hanc claritatem ad turbas, et honorem apud seniores juvenis ;</div>
<div n="11" type="v">et acutus inveniar in judicio ; et in conspectu potentium admirabilis ero, et facies principum mirabuntur me :</div>
<div n="12" type="v">tacentem me sustinebunt, et loquentem me respicient, et sermocinante me plura, manus ori suo imponent.</div>
<div n="13" type="v">Præterea habebo per hanc immortalitatem, et memoriam æternam his qui post me futuri sunt relinquam.</div>
<div n="14" type="v">Disponam populos, et nationes mihi erunt subditæ.</div>
<div n="15" type="v">Timebunt me audientes reges horrendi. In multitudine videbor bonus, et in bello fortis.</div>
<div n="16" type="v">Intrans in domum meam, conquiescam cum illa : non enim habet amaritudinem conversatio illius, nec tædium convictus illius, sed lætitiam et gaudium.</div>
<div n="17" type="v">Hæc cogitans apud me et commemorans in corde meo, quoniam immortalitas est in cognatione sapientiæ,</div>
<div n="18" type="v">et in amicitia illius delectatio bona, et in operibus manuum illius honestas sine defectione, et in certamine loquelæ illius sapientia, et præclaritas in communicatione sermonum ipsius, circuibam quærens, ut mihi illam assumerem.</div>
<div n="19" type="v">Puer autem eram ingeniosus, et sortitus sum animam bonam.</div>
<div n="20" type="v">Et cum essem magis bonus, veni ad corpus incoinquinatum.</div>
<div n="21" type="v">Et ut scivi quoniam aliter non possem esse continens, nisi Deus det ; et hoc ipsum erat sapientiæ, scire cujus esset hoc donum : adii Dominum, et deprecatus sum illum, et dixi ex totis præcordiis meis :</div>
</div>
<div n="9" type="ch">
<div n="1" type="v">Deus patrum meorum, et Domine misericordiæ, qui fecisti omnia verbo tuo,</div>
<div n="2" type="v">et sapientia tua constituisti hominem, ut dominaretur creaturæ quæ a te facta est,</div>
<div n="3" type="v">ut disponat orbem terrarum in æquitate et justitia, et in directione cordis judicium judicet :</div>
<div n="4" type="v">da mihi sedium tuarum assistricem sapientiam, et noli me reprobare a pueris tuis,</div>
<div n="5" type="v">quoniam servus tuus sum ego, et filius ancillæ tuæ ; homo infirmus, et exigui temporis, et minor ad intellectum judicii et legum.</div>
<div n="6" type="v">Nam et si quis erit consummatus inter filios hominum, si ab illo abfuerit sapientia tua, in nihilum computabitur.</div>
<div n="7" type="v">Tu elegisti me regem populo tuo, et judicem filiorum tuorum et filiarum.</div>
<div n="8" type="v">Et dixisti me ædificare templum in monte sancto tuo, et in civitate habitationis tuæ altare, similitudinem tabernaculi sancti tui quod præparasti ab initio ;</div>
<div n="9" type="v">et tecum sapientia tua, quæ novit opera tua, quæ et affuit tunc cum orbem terrarum faceres, et sciebat quid esset placitum oculis tuis, et quid directum in præceptis tuis.</div>
<div n="10" type="v">Mitte illam de cælis sanctis tuis, et a sede magnitudinis tuæ, ut mecum sit et mecum laboret, ut sciam quid acceptum sit apud te :</div>
<div n="11" type="v">scit enim illa omnia, et intelligit, et deducet me in operibus meis sobrie, et custodiet me in sua potentia.</div>
<div n="12" type="v">Et erunt accepta opera mea ; et disponam populum tuum juste, et ero dignus sedium patris mei.</div>
<div n="13" type="v">Quis enim hominum poterit scire consilium Dei ? Aut quis poterit cogitare quid velit Deus ?</div>
<div n="14" type="v">Cogitationes enim mortalium timidæ, et incertæ providentiæ nostræ ;</div>
<div n="15" type="v">corpus enim quod corrumpitur aggravat animam, et terrena inhabitatio deprimit sensum multa cogitantem.</div>
<div n="16" type="v">Et difficile æstimamus quæ in terra sunt, et quæ in prospectu sunt invenimus cum labore : quæ autem in cælis sunt quis investigabit ?</div>
<div n="17" type="v">Sensum autem tuum quis sciet, nisi tu dederis sapientiam, et miseris spiritum sanctum tuum de altissimis,</div>
<div n="18" type="v">et sic correctæ sint semitæ eorum qui sunt in terris, et quæ tibi placent didicerint homines ?</div>
<div n="19" type="v">Nam per sapientiam sanati sunt quicumque placuerunt tibi, Domine, a principio.</div>
</div>
<div n="10" type="ch">
<div n="1" type="v">Hæc illum qui primus formatus est a Deo patre orbis terrarum, cum solus esset creatus, custodivit,</div>
<div n="2" type="v">et eduxit illum a delicto suo, et dedit illi virtutem continendi omnia.</div>
<div n="3" type="v">Ab hac ut recessit injustus, in ira sua, per iram homicidii fraterni deperiit.</div>
<div n="4" type="v">Propter quem cum aqua deleret terram, sanavit iterum sapientia, per contemptibile lignum justum gubernans.</div>
<div n="5" type="v">Hæc et in consensu nequitiæ cum se nationes contulissent, scivit justum, et conservavit sine querela Deo, et in filii misericordia fortem custodivit.</div>
<div n="6" type="v">Hæc justum a pereuntibus impiis liberavit fugientem, descendente igne in Pentapolim,</div>
<div n="7" type="v">quibus in testimonium nequitiæ fumigabunda constat deserta terra, et incerto tempore fructus habentes arbores, et incredibilis animæ memoria stans figmentum salis.</div>
<div n="8" type="v">Sapientiam enim prætereuntes, non tantum in hoc lapsi sunt ut ignorarent bona, sed et insipientiæ suæ reliquerunt hominibus memoriam, ut in his quæ peccaverunt nec latere potuissent.</div>
<div n="9" type="v">Sapientia autem hos qui se observant a doloribus liberavit.</div>
<div n="10" type="v">Hæc profugum iræ fratris justum deduxit per vias rectas ; et ostendit illi regnum Dei, et dedit illi scientiam sanctorum, honestavit illum in laboribus, et complevit labores illius.</div>
<div n="11" type="v">In fraude circumvenientium illum affuit illi, et honestum fecit illum.</div>
<div n="12" type="v">Custodivit illum ab inimicis, et a seductoribus tutavit illum, et certamen forte dedit illi ut vinceret, et sciret quoniam omnium potentior est sapientia.</div>
<div n="13" type="v">Hæc venditum justum non dereliquit, sed a peccatoribus liberavit eum ; descenditque cum illo in foveam,</div>
<div n="14" type="v">et in vinculis non dereliquit illum, donec afferret illi sceptrum regni, et potentiam adversus eos qui eum deprimebant ; et mendaces ostendit qui maculaverunt illum, et dedit illi claritatem æternam.</div>
<div n="15" type="v">Hæc populum justum et semen sine querela liberavit a nationibus quæ illum deprimebant.</div>
<div n="16" type="v">Intravit in animam servi Dei, et stetit contra reges horrendos in portentis et signis.</div>
<div n="17" type="v">Et reddidit justis mercedem laborum suorum, et deduxit illos in via mirabili, et fuit illis in velamento diei, et in luce stellarum per noctem ;</div>
<div n="18" type="v">transtulit illos per mare Rubrum, et transvexit illos per aquam nimiam.</div>
<div n="19" type="v">Inimicos autem illorum demersit in mare, et ab altitudine inferorum eduxit illos. Ideo justi tulerunt spolia impiorum ;</div>
<div n="20" type="v">et decantaverunt, Domine, nomen sanctum tuum, et victricem manum tuam laudaverunt pariter :</div>
<div n="21" type="v">quoniam sapientia aperuit os mutorum, et linguas infantium fecit disertas.</div>
</div>
<div n="11" type="ch">
<div n="1" type="v">Direxit opera eorum in manibus prophetæ sancti.</div>
<div n="2" type="v">Iter fecerunt per deserta quæ non habitabantur, et in locis desertis fixerunt casas.</div>
<div n="3" type="v">Steterunt contra hostes, et de inimicis se vindicaverunt.</div>
<div n="4" type="v">Sitierunt, et invocaverunt te ; et data est illis aqua de petra altissima, et requies sitis de lapide duro.</div>
<div n="5" type="v">Per quæ enim pœnas passi sunt inimici illorum a defectione potus sui, et in eis cum abundarent filii Israël lætati sunt,</div>
<div n="6" type="v">per hæc, cum illis deessent, bene cum illis actum est.</div>
<div n="7" type="v">Nam pro fonte quidem sempiterni fluminis, humanum sanguinem dedisti injustis.</div>
<div n="8" type="v">Qui cum minuerentur in traductione infantium occisorum, dedisti illis abundantem aquam insperate,</div>
<div n="9" type="v">ostendens per sitim, quæ tunc fuit, quemadmodum tuos exaltares, et adversarios illorum necares.</div>
<div n="10" type="v">Cum enim tentati sunt, et quidem cum misericordia disciplinam accipientes, scierunt quemadmodum cum ira judicati impii tormenta paterentur.</div>
<div n="11" type="v">Hos quidem tamquam pater monens probasti ; illos autem tamquam durus rex interrogans condemnasti.</div>
<div n="12" type="v">Absentes enim, et præsentes, similiter torquebantur.</div>
<div n="13" type="v">Duplex enim illos acceperat tædium et gemitus, cum memoria præteritorum.</div>
<div n="14" type="v">Cum enim audirent per sua tormenta bene secum agi, commemorati sunt Dominum, admirantes in finem exitus.</div>
<div n="15" type="v">Quem enim in expositione prava projectum deriserunt, in finem eventus mirati sunt, non similiter justis sitientes.</div>
<div n="16" type="v">Pro cogitationibus autem insensatis iniquitatis illorum, quod quidam errantes colebant mutos serpentes et bestias supervacuas, immisisti illis multitudinem mutorum animalium in vindictam ;</div>
<div n="17" type="v">ut scirent quia per quæ peccat quis, per hæc et torquetur.</div>
<div n="18" type="v">Non enim impossibilis erat omnipotens manus tua, quæ creavit orbem terrarum ex materia invisa, immittere illis multitudinem ursorum, aut audaces leones,</div>
<div n="19" type="v">aut novi generis ira plenas ignotas bestias, aut vaporem ignium spirantes, aut fumi odorem proferentes, aut horrendas ab oculis scintillas emittentes ;</div>
<div n="20" type="v">quarum non solum læsura poterat illos exterminare, sed et aspectus per timorem occidere.</div>
<div n="21" type="v">Sed et sine his uno spiritu poterant occidi, persecutionem passi ab ipsis factis suis, et dispersi per spiritum virtutis tuæ ; sed omnia in mensura, et numero et pondere disposuisti ;</div>
<div n="22" type="v">multum enim valere, tibi soli supererat semper ; et virtuti brachii tui quis resistet ?</div>
<div n="23" type="v">Quoniam tamquam momentum stateræ, sic est ante te orbis terrarum, et tamquam gutta roris antelucani quæ descendit in terram.</div>
<div n="24" type="v">Sed misereris omnium, quia omnia potes ; et dissimulas peccata hominum, propter pœnitentiam.</div>
<div n="25" type="v">Diligis enim omnia quæ sunt, et nihil odisti eorum quæ fecisti ; nec enim odiens aliquid constituisti, aut fecisti.</div>
<div n="26" type="v">Quomodo autem posset aliquid permanere, nisi tu voluisses ? aut quod a te vocatum non esset conservaretur ?</div>
<div n="27" type="v">Parcis autem omnibus, quoniam tua sunt. Domine, qui amas animas.</div>
</div>
<div n="12" type="ch">
<div n="1" type="v">O quam bonus et suavis est, Domine, spiritus tuus in omnibus !</div>
<div n="2" type="v">Ideoque eos qui exerrant partibus corripis, et de quibus peccant admones et alloqueris, ut relicta malitia credant in te, Domine.</div>
<div n="3" type="v">Illos enim antiquos inhabitatores terræ sanctæ tuæ, quos exhorruisti,</div>
<div n="4" type="v">quoniam odibilia opera tibi faciebant per medicamina et sacrificia injusta,</div>
<div n="5" type="v">et filiorum suorum necatores sine misericordia, et comestores viscerum hominum, et devoratores sanguinis a medio sacramento tuo,</div>
<div n="6" type="v">et auctores parentes animarum inauxiliatarum, perdere voluisti per manus parentum nostrorum ;</div>
<div n="7" type="v">ut dignam perciperent peregrinationem puerorum Dei, quæ tibi omnium carior est terra.</div>
<div n="8" type="v">Sed et his tamquam hominibus pepercisti, et misisti antecessores exercitus tui vespas, ut illos paulatim exterminarent.</div>
<div n="9" type="v">Non quia impotens eras in bello subjicere impios justis, aut bestiis sævis, aut verbo duro simul exterminare ;</div>
<div n="10" type="v">sed partibus judicans, dabas locum pœnitentiæ, non ignorans quoniam nequam est natio eorum, et naturalis malitia ipsorum, et quoniam non poterat mutari cogitatio illorum in perpetuum.</div>
<div n="11" type="v">Semen enim erat maledictum ab initio ; nec timens aliquem, veniam dabas peccatis illorum.</div>
<div n="12" type="v">Quis enim dicet tibi : Quid fecisti ? aut quis stabit contra judicium tuum ? aut quis in conspectu tuo veniet vindex iniquorum hominum ? aut quis tibi imputabit, si perierint nationes quas tu fecisti ?</div>
<div n="13" type="v">Non enim est alius Deus quam tu, cui cura est de omnibus, ut ostendas quoniam non injuste judicas judicium.</div>
<div n="14" type="v">Neque rex neque tyrannus in conspectu tuo inquirent de his quos perdidisti.</div>
<div n="15" type="v">Cum ergo sis justus, juste omnia disponis ; ipsum quoque qui non debet puniri condemnare, exterum æstimas a tua virtute.</div>
<div n="16" type="v">Virtus enim tua justitiæ initium est, et ob hoc quod Dominus es, omnibus te parcere facis.</div>
<div n="17" type="v">Virtutem enim ostendis tu, qui non crederis esse in virtute consummatus, et horum qui te nesciunt audaciam traducis.</div>
<div n="18" type="v">Tu autem dominator virtutis, cum tranquilitate judicas, et cum magna reverentia disponis nos : subest enim tibi, cum volueris posse.</div>
<div n="19" type="v">Docuisti autem populum tuum, per talia opera, quoniam oportet justum esse et humanum ; et bonæ spei fecisti filios tuos, quoniam judicans das locum in peccatis pœnitentiæ.</div>
<div n="20" type="v">Si enim inimicos servorum tuorum, et debitos morti, cum tanta cruciasti attentione, dans tempus et locum per quæ possent mutari a malitia :</div>
<div n="21" type="v">cum quanta diligentia judicasti filios tuos, quorum parentibus juramenta et conventiones dedisti bonarum promissionum !</div>
<div n="22" type="v">Cum ergo das nobis disciplinam, inimicos nostros multipliciter flagellas, ut bonitatem tuam cogitemus judicantes, et cum de nobis judicatur, speremus misericordiam tuam.</div>
<div n="23" type="v">Unde et illis qui in vita sua insensate et injuste vixerunt, per hæc quæ coluerunt dedisti summa tormenta.</div>
<div n="24" type="v">Etenim in erroris via diutius erraverunt, deos æstimantes hæc quæ in animalibus sunt supervacua, infantium insensatorum more viventes.</div>
<div n="25" type="v">Propter hoc tamquam pueris insensatis judicium in derisum dedisti.</div>
<div n="26" type="v">Qui autem ludibriis et increpationibus non sunt correcti, dignum Dei judicium experti sunt.</div>
<div n="27" type="v">In quibus enim patientes indignabantur per hæc quos putabant deos, in ipsis cum exterminarentur videntes, illum quem olim negabant se nosse, verum Deum agnoverunt ; propter quod et finis condemnationis eorum venit super illos.</div>
</div>
<div n="13" type="ch">
<div n="1" type="v">Vani autem sunt omnes homines in quibus non subest scientia Dei ; et de his quæ videntur bona, non potuerunt intelligere eum qui est, neque operibus attendentes agnoverunt quis esset artifex ;</div>
<div n="2" type="v">sed aut ignem, aut spiritum, aut citatum aërem, aut gyrum stellarum, aut nimiam aquam, aut solem et lunam, rectores orbis terrarum deos putaverunt.</div>
<div n="3" type="v">Quorum si specie delectati, deos putaverunt, sciant quanto his dominator eorum speciosior est ; speciei enim generator hæc omnia constituit.</div>
<div n="4" type="v">Aut si virtutem et opera eorum mirati sunt, intelligant ab illis quoniam qui hæc fecit fortior est illis ;</div>
<div n="5" type="v">a magnitudine enim speciei et creaturæ cognoscibiliter poterit creator horum videri.</div>
<div n="6" type="v">Sed tamen adhuc in his minor est querela ; et hi enim fortasse errant, Deum quærentes, et volentes invenire.</div>
<div n="7" type="v">Etenim cum in operibus illius conversentur inquirunt, et persuasum habent quoniam bona sunt quæ videntur.</div>
<div n="8" type="v">Iterum autem nec his debet ignosci.</div>
<div n="9" type="v">Si enim tantum potuerunt scire ut possent æstimare sæculum, quomodo hujus Dominum non facilius invenerunt ?</div>
<div n="10" type="v">Infelices autem sunt, et inter mortuos spes illorum est, qui appellaverunt deos opera manuum hominum, aurum et argentum, artis inventionem et similitudines animalium, aut lapidem inutilem opus manus antiquæ.</div>
<div n="11" type="v">Aut si quis artifex faber de silva lignum rectum secuerit, et hujus docte eradat omnem corticem, et arte sua usus, diligenter fabricet vas utile in conversationem vitæ ;</div>
<div n="12" type="v">reliquiis autem ejus operis ad præparationem escæ abutatur ;</div>
<div n="13" type="v">et reliquum horum quod ad nullos usus facit, lignum curvum et vorticibus plenum, sculpat diligenter per vacuitatem suam, et per scientiam suæ artis figuret illud, et assimilet illud imagini hominis,</div>
<div n="14" type="v">aut alicui ex animalibus illud comparet : perliniens rubrica, et rubicundum faciens fuco colorem illius, et omnem maculam quæ in illo est perliniens ;</div>
<div n="15" type="v">et faciat ei dignam habitationem, et in pariete ponens illud, et confirmans ferro,</div>
<div n="16" type="v">ne forte cadat ; prospiciens illi, sciens quoniam non potest adjuvare se : imago enim est, et opus est illi adjutorium.</div>
<div n="17" type="v">Et de substantia sua, et de filiis suis, et de nuptiis votum faciens inquirit. Non erubescit loqui cum illo qui sine anima est.</div>
<div n="18" type="v">Et pro sanitate quidem infirmum deprecatur, et pro vita rogat mortuum, et in adjutorium inutilem invocat.</div>
<div n="19" type="v">Et pro itinere petit ab eo qui ambulare non potest ; et de acquirendo, et de operando, et de omnium rerum eventu, petit ab eo qui in omnibus est inutilis.</div>
</div>
<div n="14" type="ch">
<div n="1" type="v">Iterum alius navigare cogitans, et per feros fluctus iter facere incipiens, ligno portante se, fragilius lignum invocat.</div>
<div n="2" type="v">Illud enim cupiditas acquirendi excogitavit, et artifex sapientia fabricavit sua.</div>
<div n="3" type="v">Tua autem, Pater, providentia gubernat : quoniam dedisti et in mari viam, et inter fluctus semitam firmissimam,</div>
<div n="4" type="v">ostendens quoniam potens es ex omnibus salvare, etiam si sine arte aliquis adeat mare.</div>
<div n="5" type="v">Sed ut non essent vacua sapientiæ tuæ opera, propter hoc etiam et exiguo ligno credunt homines animas suas, et transeuntes mare per ratem liberati sunt.</div>
<div n="6" type="v">Sed et ab initio cum perirent superbi gigantes, spes orbis terrarum ad ratem confugiens, remisit sæculo semen nativitatis quæ manu tua erat gubernata.</div>
<div n="7" type="v">Benedictum est enim lignum per quod fit justitia ;</div>
<div n="8" type="v">per manus autem quod fit idolum, maledictum est et ipsum, et qui fecit illud ; quia ille quidem operatus est, illud autem cum esset fragile, deus cognominatus est.</div>
<div n="9" type="v">Similiter autem odio sunt Deo impius et impietas ejus ;</div>
<div n="10" type="v">etenim quod factum est, cum illo qui fecit tormenta patietur.</div>
<div n="11" type="v">Propter hoc et in idolis nationum non erit respectus, quoniam creaturæ Dei in odium factæ sunt, et in tentationem animabus hominum, et in muscipulam pedibus insipientium.</div>
<div n="12" type="v">Initium enim fornicationis est exquisitio idolorum ; et adinventio illorum corruptio vitæ est :</div>
<div n="13" type="v">neque enim erant ab initio, neque erunt in perpetuum.</div>
<div n="14" type="v">Supervacuitas enim hominum hæc advenit in orbem terrarum ; et ideo brevis illorum finis est inventus.</div>
<div n="15" type="v">Acerbo enim luctu dolens pater, cito sibi rapti filii fecit imaginem ; et illum qui tunc quasi homo mortuus fuerat, nunc tamquam deum colere cœpit, et constituit inter servos suos sacra et sacrificia.</div>
<div n="16" type="v">Deinde interveniente tempore, convalescente iniqua consuetudine, hic error tamquam lex custoditus est, et tyrannorum imperio colebantur figmenta.</div>
<div n="17" type="v">Et hos quos in palam homines honorare non poterant propter hoc quod longe essent, e longinquo figura eorum allata, evidentem imaginem regis quem honorare volebant fecerunt, ut illum qui aberat, tanquam præsentem colerent sua sollicitudine.</div>
<div n="18" type="v">Provexit autem ad horum culturam et hos qui ignorabant artificis eximia diligentia.</div>
<div n="19" type="v">Ille enim, volens placere illi qui se assumpsit, elaboravit arte sua ut similitudinem in melius figuraret.</div>
<div n="20" type="v">Multitudo autem hominum, abducta per speciem operis, eum qui ante tempus tanquam homo honoratus fuerat, nunc deum æstimaverunt.</div>
<div n="21" type="v">Et hæc fuit vitæ humanæ deceptio, quoniam aut affectui, aut regibus deservientes homines, incommunicabile nomen lapidibus et lignis imposuerunt.</div>
<div n="22" type="v">Et non suffecerat errasse eos circa Dei scientiam, sed et in magno viventes inscientiæ bello, tot et tam magna mala pacem appellant.</div>
<div n="23" type="v">Aut enim filios suos sacrificantes, aut obscura sacrificia facientes, aut insaniæ plenas vigilias habentes,</div>
<div n="24" type="v">neque vitam, neque nuptias mundas jam custodiunt : sed alius alium per invidiam occidit, aut adulterans contristat ;</div>
<div n="25" type="v">et omnia commista sunt : sanguis, homicidium, furtum et fictio, corruptio et infidelitas, turbatio et perjurium, tumultus bonorum,</div>
<div n="26" type="v">Dei immemoratio, animarum inquinatio. Nativitatis immutatio, nuptiarum inconstantia, inordinatio mœchiæ et impudicitiæ.</div>
<div n="27" type="v">Infandorum enim idolorum cultura omnis mali causa est, et initium et finis.</div>
<div n="28" type="v">Aut enim dum lætantur insaniunt, aut certe vaticinantur falsa, aut vivunt injuste, aut pejerant cito.</div>
<div n="29" type="v">Dum enim confidunt in idolis quæ sine anima sunt, male jurantes noceri se non sperant.</div>
<div n="30" type="v">Utraque ergo illis evenient digne, quoniam male senserunt de Deo, attendentes idolis, et juraverunt injuste, in dolo contemnentes justitiam.</div>
<div n="31" type="v">Non enim juratorum virtus, sed peccantium pœna, perambulat semper injustorum prævaricationem.</div>
</div>
<div n="15" type="ch">
<div n="1" type="v">Tu autem, Deus noster, suavis et verus es, patiens, et in misericordia disponens omnia.</div>
<div n="2" type="v">Etenim si peccaverimus, tui sumus scientes magnitudinem tuam ; et si non peccaverimus, scimus quoniam apud te sumus computati.</div>
<div n="3" type="v">Nosse enim te, consummata justitia est ; et scire justitiam et virtutem tuam, radix est immortalitatis.</div>
<div n="4" type="v">Non enim in errorem induxit nos hominum malæ artis excogitatio, nec umbra picturæ labor sine fructu, effigies sculpta per varios colores,</div>
<div n="5" type="v">cujus aspectus insensato dat concupiscentiam, et diligit mortuæ imaginis effigiem sine anima.</div>
<div n="6" type="v">Malorum amatores digni sunt qui spem habeant in talibus, et qui faciunt illos, et qui diligunt, et qui colunt.</div>
<div n="7" type="v">Sed et figulus mollem terram premens, laboriose fingit ad usus nostros unumquodque vas ; et de eodem luto fingit quæ munda sunt in usum vasa, et similiter quæ his sunt contraria ; horum autem vasorum quis sit usus, judex est figulus.</div>
<div n="8" type="v">Et cum labore vano deum fingit de eodem luto, ille qui paulo ante de terra factus fuerat, et post pusilum reducit se unde acceptus est, repetitus animæ debitum quam habebat.</div>
<div n="9" type="v">Sed cura est illi non quia laboraturus est, nec quoniam brevis illi vita est ; sed concertatur aurificibus et argentariis ; sed et ærarios imitatur, et gloriam præfert, quoniam res supervacuas fingit.</div>
<div n="10" type="v">Cinis est enim cor ejus, et terra supervacua spes illius, et luto vilior vita ejus ;</div>
<div n="11" type="v">quoniam ignoravit qui se finxit, et qui inspiravit illi animam quæ operatur, et qui insufflavit ei spiritum vitalem.</div>
<div n="12" type="v">Sed et æstimaverunt ludum esse vitam nostram, et conversationem vitæ compositam ad lucrum, et oportere undecumque etiam ex malo acquirere.</div>
<div n="13" type="v">Hic enim scit se super omnes delinquere, qui ex terræ materia fragilia vasa et sculptilia fingit.</div>
<div n="14" type="v">Omnes enim insipientes, et infelices supra modum animæ superbi, sunt inimici populi tui, et imperantes illi :</div>
<div n="15" type="v">quoniam omnia idola nationum deos æstimaverunt, quibus neque oculorum usus est ad videndum, neque nares ad percipiendum spiritum, neque aures ad audiendum, neque digiti manuum ad tractandum, sed et pedes eorum pigri ad ambulandum.</div>
<div n="16" type="v">Homo enim fecit illos ; et qui spiritum mutuatus est, is finxit illos. Nemo enim sibi similem homo poterit deum fingere.</div>
<div n="17" type="v">Cum enim sit mortalis, mortuum fingit manibus iniquis. Melior enim est ipse his quos colit, quia ipse quidem vixit, cum esset mortalis, illi autem numquam.</div>
<div n="18" type="v">Sed et animalia miserrima colunt ; insensata enim comparata his, illis sunt deteriora.</div>
<div n="19" type="v">Sed nec aspectu aliquis ex his animalibus bona potest conspicere ; effugerunt autem Dei laudem et benedictionem ejus.</div>
</div>
<div n="16" type="ch">
<div n="1" type="v">Propter hæc et per his similia passi sunt digne tormenta, et per multitudinem bestiarum exterminati sunt.</div>
<div n="2" type="v">Pro quibus tormentis bene disposuisti populum tuum, quibus dedisti concupiscentiam delectamenti sui novum saporem, escam parans eis ortygometram :</div>
<div n="3" type="v">ut illi quidem, concupiscentes escam propter ea quæ illis ostensa et missa sunt, etiam a necessaria concupiscentia averterentur. Hi autem in brevi inopes facti, novam gustaverunt escam.</div>
<div n="4" type="v">Oportebat enim illis sine excusatione quidem supervenire interitum exercentibus tyrannidem ; his autem tantum ostendere quemadmodum inimici eorum exterminabantur.</div>
<div n="5" type="v">Etenim cum illis supervenit sæva bestiarum ira, morsibus perversorum colubrorum exterminabantur.</div>
<div n="6" type="v">Sed non in perpetuum ira tua permansit, sed ad correptionem in brevi turbati sunt, signum habentes salutis ad commemorationem mandati legis tuæ.</div>
<div n="7" type="v">Qui enim conversus est, non per hoc quod videbat sanabatur, sed per te omnium salvatorem.</div>
<div n="8" type="v">In hoc autem ostendisti inimicis nostris, quia tu es qui liberas ab omni malo.</div>
<div n="9" type="v">Illos enim locustarum et muscarum occiderunt morsus, et non est inventa sanitas animæ illorum, quia digni erant ab hujuscemodi exterminari.</div>
<div n="10" type="v">Filios autem tuos nec draconum venenatorum vicerunt dentes ; misericordia enim tua adveniens sanabat illos.</div>
<div n="11" type="v">In memoria enim sermonum tuorum examinabantur, et velociter salvabantur, ne in altam incidentes oblivionem, non possent tuo uti adjutorio.</div>
<div n="12" type="v">Etenim neque herba, neque malagma sanavit eos ; sed tuus, Domine, sermo, qui sanat omnia.</div>
<div n="13" type="v">Tu es enim, Domine, qui vitæ et mortis habes potestatem, et deducis ad portas mortis, et reducis.</div>
<div n="14" type="v">Homo autem occidit quidem per malitiam ; et cum exierit spiritus, non revertetur, nec revocabit animam quæ recepta est.</div>
<div n="15" type="v">Sed tuam manum effugere impossibile est.</div>
<div n="16" type="v">Negantes enim te nosse impii, per fortitudinem brachii tui flagellati sunt ; novis aquis, et grandinibus, et pluviis persecutionem passi, et per ignem consumpti.</div>
<div n="17" type="v">Quod enim mirabile erat, in aqua, quæ omnia extinguit, plus ignis valebat ; Vindex est enim orbis justorum.</div>
<div n="18" type="v">Quodam enim tempore mansuetabatur ignis, ne comburerentur quæ ad impios missa erant animalia, sed ut ipsi videntes scirent quoniam Dei judicio patiuntur persecutionem.</div>
<div n="19" type="v">Et quodam tempore in aqua supra virtutem ignis exardescebat undique, ut iniquæ terræ nationem exterminaret.</div>
<div n="20" type="v">Pro quibus angelorum esca nutrivisti populum tuum ; et paratum panem de cælo præstitisti illis sine labore. Omne delectamentum in se habentem, et omnis saporis suavitatem.</div>
<div n="21" type="v">Substantia enim tua dulcedinem tuam, quam in filios habes, ostendebat ; et deserviens uniuscujusque voluntati, ad quod quisque volebat convertebatur.</div>
<div n="22" type="v">Nix autem et glacies sustinebant vim ignis, et non tabescebant : ut scirent quoniam fructus inimicorum exterminabat ignis ardens in grandine et pluvia coruscans ;</div>
<div n="23" type="v">hic autem iterum ut nutrirentur justi, etiam suæ virtutis oblitus est.</div>
<div n="24" type="v">Creatura enim tibi Factori deserviens, exardescit in tormentum adversus injustos, et lenior fit ad benefaciendum pro his qui in te confidunt.</div>
<div n="25" type="v">Propter hoc et tunc in omnia transfigurata, omnium nutrici gratiæ tuæ deserviebat, ad voluntatem eorum qui a te desiderabant ;</div>
<div n="26" type="v">ut scirent filii tui quos dilexisti, Domine, quoniam non nativitatis fructus pascunt homines, sed sermo tuus hos qui in te crediderint conservat.</div>
<div n="27" type="v">Quod enim ab igne non poterat exterminari, statim ab exiguo radio solis calefactum tabescebat,</div>
<div n="28" type="v">ut notum omnibus esset, quoniam oportet prævenire solem ad benedictionem tuam, et ad ortum lucis te adorare.</div>
<div n="29" type="v">Ingrati enim spes tamquam hibernalis glacies tabescet, et disperiet tamquam aqua supervacua.</div>
</div>
<div n="17" type="ch">
<div n="1" type="v">Magna sunt enim judicia tua, Domine, et inenarrabilia verba tua. Propter hoc indisciplinatæ animæ erraverunt.</div>
<div n="2" type="v">Dum enim persuasum habent iniqui posse dominari nationi sanctæ, vinculis tenebrarum et longæ noctis compediti, inclusi sub tectis, fugitivi perpetuæ providentiæ jacuerunt.</div>
<div n="3" type="v">Et dum putant se latere in obscuris peccatis, tenebroso oblivionis velamento dispersi sunt, paventes horrende, et cum admiratione nimia perturbati.</div>
<div n="4" type="v">Neque enim quæ continebat illos spelunca sine timore custodiebat, quoniam sonitus descendens perturbabat illos, et personæ tristes illis apparentes pavorem illis præstabant.</div>
<div n="5" type="v">Et ignis quidem nulla vis poterat illis lumen præbere, nec siderum limpidæ flammæ illuminare poterant illam noctem horrendam.</div>
<div n="6" type="v">Apparebat autem illis subitaneus ignis timore plenus ; et timore perculsi illius quæ non videbatur faciei, æstimabant deteriora esse quæ videbantur.</div>
<div n="7" type="v">Et magicæ artis appositi erant derisus, et sapientiæ gloriæ correptio cum contumelia.</div>
<div n="8" type="v">Illi enim qui promittebant timores et perturbationes expellere se ab anima languente, hi cum derisu pleni timore languebant.</div>
<div n="9" type="v">Nam etsi nihil illos ex monstris perturbabat, transitu animalium et serpentium sibilatione commoti, tremebundi peribant, et aërem quem nulla ratione quis effugere posset, negantes se videre.</div>
<div n="10" type="v">Cum sit enim timida nequitia, dat testimonium condemnationis ; semper enim præsumit sæva, perturbata conscientia.</div>
<div n="11" type="v">Nihil enim est timor nisi proditio cogitationis auxiliorum.</div>
<div n="12" type="v">Et dum ab intus minor est exspectatio, majorem computat inscientiam ejus causæ, de qua tormentum præstat.</div>
<div n="13" type="v">Illi autem qui impotentem vere noctem, et ab infimis et ab altissimis inferis supervenientem, eumdem somnum dormientes,</div>
<div n="14" type="v">aliquando monstrorum exagitabantur timore, aliquando animæ deficiebant traductione ; subitaneus enim illis et insperatus timor supervenerat.</div>
<div n="15" type="v">Deinde si quisquam ex illis decidisset, custodiebatur in carcere sine ferro reclusus.</div>
<div n="16" type="v">Si enim rusticus quis erat, aut pastor, aut agri laborum operarius præoccupatus esset, ineffugibilem sustinebat necessitatem ;</div>
<div n="17" type="v">una enim catena tenebrarum omnes erant colligati. Sive spiritus sibilans, aut inter spissos arborum ramos avium sonus suavis, aut vis aquæ decurrentis nimium,</div>
<div n="18" type="v">aut sonus validus præcipitatarum petrarum, aut ludentium animalium cursus invisus, aut mugientium valida bestiarum vox, aut resonans de altissimis montibus echo, deficientes faciebant illos præ timore.</div>
<div n="19" type="v">Omnis enim orbis terrarum limpido illuminabatur lumine, et non impeditis operibus continebatur.</div>
<div n="20" type="v">Solis autem illis superposita erat gravis nox, imago tenebrarum quæ superventura illis erat ; ipsi ergo sibi erant graviores tenebris.</div>
</div>
<div n="18" type="ch">
<div n="1" type="v">Sanctis autem tuis maxima erat lux, et horum quidem vocem audiebant, sed figuram non videbant. Et quia non et ipsi eadem passi erant, magnificabant te ;</div>
<div n="2" type="v">et qui ante læsi erant, quia non lædebantur, gratias agebant ; et ut esset differentia, donum petebant.</div>
<div n="3" type="v">Propter quod ignis ardentem columnam ducem habuerunt ignotæ viæ, et solem sine læsura boni hospitii præstitisti.</div>
<div n="4" type="v">Digni quidem illi carere luce, et pati carcerem tenebrarum, qui inclusos custodiebant filios tuos, per quos incipiebat incorruptum legis lumen sæculo dari.</div>
<div n="5" type="v">Cum cogitarent justorum occidere infantes, et uno expositio filio et liberato, in traductionem illorum, multitudinem filiorum abstulisti, et pariter illos perdidisti in aqua valida.</div>
<div n="6" type="v">Illa enim nox ante cognita est a patribus nostris, ut vere scientes quibus juramentis crediderunt, animæquiores essent.</div>
<div n="7" type="v">Suscepta est autem a populo tuo sanitas quidem justorum, injustorum autem exterminatio.</div>
<div n="8" type="v">Sicut enim læsisti adversarios, sic et nos provocans magnificasti.</div>
<div n="9" type="v">Absconse enim sacrificabant justi pueri bonorum, et justitiæ legem in concordia disposuerunt ; similiter et bona et mala recepturos justos, patrum jam decantantes laudes.</div>
<div n="10" type="v">Resonabat autem inconveniens inimicorum vox, et flebilis audiebatur planctus ploratorum infantium.</div>
<div n="11" type="v">Simili autem pœna servus cum domino afflictus est, et popularis homo regi similia passus.</div>
<div n="12" type="v">Similiter ergo omnes, uno nomine mortis, mortuos habebant innumerabiles. Nec enim ad sepeliendum vivi sufficiebant, quoniam uno momento quæ erat præclarior natio illorum exterminata est.</div>
<div n="13" type="v">De omnibus enim non credentes, propter veneficia ; tunc vero primum cum fuit exterminium primogenitorum, spoponderunt populum Dei esse.</div>
<div n="14" type="v">Cum enim quietum silentium contineret omnia, et nox in suo cursu medium iter haberet,</div>
<div n="15" type="v">omnipotens sermo tuus de cælo, a regalibus sedibus, durus debellator in mediam exterminii terram prosilivit,</div>
<div n="16" type="v">gladius acutus insimulatum imperium tuum portans, et stans, replevit omnia morte, et usque ad cælum attingebat stans in terra.</div>
<div n="17" type="v">Tunc continuo visus somniorum malorum turbaverunt illos, et timores supervenerunt insperati.</div>
<div n="18" type="v">Et alius alibi projectus semivivus, propter quam moriebatur causam demonstrabat mortis.</div>
<div n="19" type="v">Visiones enim quæ illos turbaverunt hæc præmonebant, ne inscii quare mala patiebantur perirent.</div>
<div n="20" type="v">Tetigit autem tunc et justos tentatio mortis et commotio in eremo facta est multitudinis ; sed non diu permansit ira tua.</div>
<div n="21" type="v">Prosperans enim homo sine querela deprecari pro populis, proferens servitutis suæ scutum, orationem et per incensum deprecationem allegans, restitit iræ, et finem imposuit necessitati, ostendens quoniam tuus est famulus.</div>
<div n="22" type="v">Vicit autem turbas non in virtute corporis, nec armaturæ potentia ; sed verbo illum qui se vexabat subjecit, juramenta parentum, et testamentum commemorans.</div>
<div n="23" type="v">Cum enim jam acervatim cecidissent super alterutrum mortui, interstitit, et amputavit impetum, et divisit illam quæ ad vivos ducebat viam.</div>
<div n="24" type="v">In veste enim poderis quam habebat, totus erat orbis terrarum ; et parentum magnalia in quatuor ordinibus lapidum erant sculpta, et magnificientia tua in diademate capitis illius sculpta erat.</div>
<div n="25" type="v">His autem cessit qui exterminabat, et hæc extimuit ; erat enim sola tentatio iræ sufficiens.</div>
</div>
<div n="19" type="ch">
<div n="1" type="v">Impiis autem usque in novissimum sine misericordia ira supervenit : præsciebat enim et futura illorum ;</div>
<div n="2" type="v">quoniam cum ipsi permisissent ut se educerent, et cum magna sollicitudine præmisissent illos, consequebantur illos, pœnitentia acti.</div>
<div n="3" type="v">Adhuc enim inter manus habentes luctum, et deplorantes ad monumenta mortuorum, aliam sibi assumpserunt cogitationem inscientiæ, et quos rogantes projecerant, hos tamquam fugitivos persequebantur.</div>
<div n="4" type="v">Ducebat enim illos ad hunc finem digna necessitas ; et horum quæ acciderant commemorationem amittebant, ut quæ deerant tormentis repleret punitio,</div>
<div n="5" type="v">et populus quidem tuus mirabiliter transiret, illi autem novam mortem invenirent.</div>
<div n="6" type="v">Omnis enim creatura ad suum genus ab initio refigurabatur, deserviens tuis præceptis, ut pueri tui custodirentur illæsi.</div>
<div n="7" type="v">Nam nubes castra eorum obumbrabat ; et ex aqua quæ ante erat, terra arida apparuit ; et in mari Rubro via sine impedimento, et campus germinans de profundo nimio ;</div>
<div n="8" type="v">per quem omnis natio transivit quæ tegebatur tua manu, videntes tua mirabilia et monstra.</div>
<div n="9" type="v">Tamquam enim equi depaverunt escam, et tamquam agni exsultaverunt, magnificantes te, Domine, qui liberasti illos.</div>
<div n="10" type="v">Memores enim erant adhuc eorum quæ in incolatu illorum facta fuerant, quemadmodum pro natione animalium eduxit terra muscas, et pro piscibus eructavit fluvius multitudinem ranarum.</div>
<div n="11" type="v">Novissime autem viderunt novam creaturam avium, cum, adducti concupiscentia, postulaverunt escas epulationis.</div>
<div n="12" type="v">In allocutione enim desiderii ascendit illis de mari ortygometra ; et vexationes peccatoribus supervenerunt, non sine illis quæ ante facta erant argumentis per vim fulminum : juste enim patiebantur secundum suas nequitias.</div>
<div n="13" type="v">Etenim detestabiliorem inhospitalitatem instituerunt : alii quidem ignotos non recipiebant advenas ; alii autem bonos hospites in servitutem redigebant.</div>
<div n="14" type="v">Et non solum hæc, sed et alius quidam respectus illorum erat, quoniam inviti recipiebant extraneos.</div>
<div n="15" type="v">Qui autem cum lætitia receperunt hos qui eisdem usi erant justitiis, sævissimis afflixerunt doloribus.</div>
<div n="16" type="v">Percussi sunt autem cæcitate, sicut illi in foribus justi, cum subitaneis cooperti essent tenebris, unusquisque transitum ostii sui quærebat.</div>
<div n="17" type="v">In se enim elementa dum convertuntur, sicut in organo qualitatis sonus immutatur, et omnia suum sonum custodiunt : unde æstimari ex ipso visu certo potest.</div>
<div n="18" type="v">Agrestia enim in aquatica convertebantur, et quæcumque erant natantia, in terram transibant,</div>
<div n="19" type="v">ignis in aqua valebat supra suam virtutem, et aqua extinguentis naturæ obliviscebatur.</div>
<div n="20" type="v">Flammæ e contrario corruptibilium animalium non vexaverunt carnes coambulantium, nec dissolvebant illam, quæ facile dissolvebatur sicut glacies, bonam escam. In omnibus enim magnificasti populum tuum, Domine, et honorasti, et non despexisti, in omni tempore et in omni loco assistens eis.</div>
</div>
</div>
<div n="Sir" type="bk">
<div n="1" type="ch">
<div n="pr" type="pr">PROLOGUS. Multorum nobis et magnorum per legem, et prophetas, aliosque qui secuti sunt illos, sapientia demonstrata est, in quibus oportet laudare Israël doctrinæ et sapientiæ causa, quia non solum ipsos loquentes necesse est esse peritos, sed etiam extraneos posse et dicentes et scribentes doctissimos fieri. Avus meus Jesus, postquam se amplius dedit ad diligentiam lectionis legis, et prophetarum, et aliorum librorum qui nobis a parentibus nostris traditi sunt, voluit et ipse scribere aliquid horum quæ ad doctrinam et sapientiam pertinent, ut desiderantes discere, et illorum periti facti, magis magisque attendant animo, et confirmentur ad legitimam vitam. Hortor itaque venire vos cum benevolentia, et attentiori studio lectionem facere, et veniam habere in illis, in quibus videmur, sequentes imaginem sapientiæ, deficere in verborum compositione. Nam deficiunt verba hebraica, quando fuerint translata ad alteram linguam : non autem solum hæc, sed et ipsa lex, et prophetæ, ceteraque aliorum librorum non parvam habent differentiam quando inter se dicuntur. Nam in octavo et trigesimo anno temporibus Ptolemæi Evergetis regis, postquam perveni in Ægyptum, et cum multum temporis ibi fuissem, inveni ibi libros relictos, non parvæ neque contemnendæ doctrinæ. Itaque bonum et necessarium putavi et ipse aliquam addere diligentiam et laborem interpretandi librum istum : et multa vigilia attuli doctrinam in spatio temporis, ad illa quæ ad finem ducunt, librum istum dare, et illis qui volunt animum intendere, et discere quemadmodum oporteat instituere mores, qui secundum legem Domini proposuerint vitam agere. </div>
<div n="1" type="v">Omnis sapientia a Domino Deo est : et cum illo fuit semper, et est ante ævum.</div>
<div n="2" type="v">Arenam maris, et pluviæ guttas, et dies sæculi, quis dinumeravit ? altitudinem cæli, et latitudinem terræ, et profundum abyssi, quis dimensus est ?</div>
<div n="3" type="v">sapientiam Dei præcedentem omnia, quis investigavit ?</div>
<div n="4" type="v">Prior omnium creata est sapientia, et intellectus prudentiæ ab ævo.</div>
<div n="5" type="v">Fons sapientiæ verbum Dei in excelsis, et ingressus illius mandata æterna.</div>
<div n="6" type="v">Radix sapientiæ cui revelata est ? et astutias illius quis agnovit ?</div>
<div n="7" type="v">disciplina sapientiæ cui revelata est et manifestata ? et multiplicationem ingressus illius quis intellexit ?</div>
<div n="8" type="v">Unus est altissimus, Creator omnipotens, et rex potens et metuendus nimis, sedens super thronum illius, et dominans Deus.</div>
<div n="9" type="v">Ipse creavit illam in Spiritu Sancto, et vidit, et dinumeravit, et mensus est :</div>
<div n="10" type="v">et effudit illam super omnia opera sua, et super omnem carnem, secundum datum suum, et præbuit illam diligentibus se.</div>
<div n="11" type="v">Timor Domini gloria, et gloriatio, et lætitia, et corona exsultationis.</div>
<div n="12" type="v">Timor Domini delectabit cor, et dabit lætitiam, et gaudium, et longitudinem dierum.</div>
<div n="13" type="v">Timenti Dominum bene erit in extremis, et in die defunctionis suæ benedicetur.</div>
<div n="14" type="v">Dilectio Dei honorabilis sapientia :</div>
<div n="15" type="v">quibus autem apparuerit in visu diligunt eam in visione, et in agnitione magnalium suorum.</div>
<div n="16" type="v">Initium sapientiæ timor Domini : et cum fidelibus in vulva concreatus est : cum electis feminis graditur, et cum justis et fidelibus agnoscitur.</div>
<div n="17" type="v">Timor Domini scientiæ religiositas :</div>
<div n="18" type="v">religiositas custodiet et justificabit cor ; jucunditatem atque gaudium dabit.</div>
<div n="19" type="v">Timenti Dominum bene erit, et in diebus consummationis illius benedicetur.</div>
<div n="20" type="v">Plenitudo sapientiæ est timere Deum, et plenitudo a fructibus illius.</div>
<div n="21" type="v">Omnem domum illius implebit a generationibus, et receptacula a thesauris illius.</div>
<div n="22" type="v">Corona sapientiæ timor Domini, replens pacem et salutis fructum :</div>
<div n="23" type="v">et vidit, et dinumeravit eam : utraque autem sunt dona Dei.</div>
<div n="24" type="v">Scientiam et intellectum prudentiæ sapientia compartietur, et gloriam tenentium se exaltat.</div>
<div n="25" type="v">Radix sapientiæ est timere Dominum, et rami illius longævi.</div>
<div n="26" type="v">In thesauris sapientiæ intellectus et scientiæ religiositas : execratio autem peccatoribus sapientia.</div>
<div n="27" type="v">Timor Domini expellit peccatum :</div>
<div n="28" type="v">nam qui sine timore est non poterit justificari : iracundia enim animositatis illius subversio illius est.</div>
<div n="29" type="v">Usque in tempus sustinebit patiens, et postea redditio jucunditatis.</div>
<div n="30" type="v">Bonus sensus usque in tempus abscondet verba illius, et labia multorum enarrabunt sensum illius.</div>
<div n="31" type="v">In thesauris sapientiæ significatio disciplinæ :</div>
<div n="32" type="v">execratio autem peccatori cultura Dei.</div>
<div n="33" type="v">Fili, concupiscens sapientiam, conserva justitiam, et Deus præbebit illam tibi.</div>
<div n="34" type="v">Sapientia enim et disciplina timor Domini : et quod beneplacitum est illi,</div>
<div n="35" type="v">fides et mansuetudo, et adimplebit thesauros illius.</div>
<div n="36" type="v">Ne sis incredibilis timori Domini, et ne accesseris ad illum duplici corde.</div>
<div n="37" type="v">Ne fueris hypocrita in conspectu hominum, et non scandalizeris in labiis tuis.</div>
<div n="38" type="v">Attende in illis, ne forte cadas, et adducas animæ tuæ inhonorationem :</div>
<div n="39" type="v">et revelet Deus absconsa tua, et in medio synagogæ elidat te :</div>
<div n="40" type="v">quoniam accessisti maligne ad Dominum, et cor tuum plenum est dolo et fallacia.</div>
</div>
<div n="2" type="ch">
<div n="1" type="v">Fili, accedens ad servitutem Dei sta in justitia et timore, et præpara animam tuam ad tentationem.</div>
<div n="2" type="v">Deprime cor tuum, et sustine : inclina aurem tuam, et suscipe verba intellectus : et ne festines in tempore obductionis.</div>
<div n="3" type="v">Sustine sustentationes Dei : conjungere Deo, et sustine, ut crescat in novissimo vita tua.</div>
<div n="4" type="v">Omne quod tibi applicitum fuerit accipe : et in dolore sustine, et in humilitate tua patientiam habe :</div>
<div n="5" type="v">quoniam in igne probatur aurum et argentum, homines vero receptibiles in camino humiliationis.</div>
<div n="6" type="v">Crede Deo, et recuperabit te : et dirige viam tuam, et spera in illum : serva timorem illius, et in illo veterasce.</div>
<div n="7" type="v">Metuentes Dominum, sustinete misericordiam ejus : et non deflectatis ab illo, ne cadatis.</div>
<div n="8" type="v">Qui timetis Dominum, credite illi, et non evacuabitur merces vestra.</div>
<div n="9" type="v">Qui timetis Dominum, sperate in illum, et in oblectationem veniet vobis misericordia.</div>
<div n="10" type="v">Qui timetis Dominum, diligite illum, et illuminabuntur corda vestra.</div>
<div n="11" type="v">Respicite, filii, nationes hominum : et scitote quia nullus speravit in Domino et confusus est.</div>
<div n="12" type="v">Quis enim permansit in mandatis ejus, et derelictus est ? aut quis invocavit eum, et despexit illum ?</div>
<div n="13" type="v">Quoniam pius et misericors est Deus, et remittet in die tribulationis peccata, et protector est omnibus exquirentibus se in veritate.</div>
<div n="14" type="v">Væ duplici corde, et labiis scelestis, et manibus malefacientibus, et peccatori terram ingredienti duabus viis !</div>
<div n="15" type="v">Væ dissolutis corde, qui non credunt Deo, et ideo non protegentur ab eo !</div>
<div n="16" type="v">Væ his qui perdiderunt sustinentiam, et qui dereliquerunt vias rectas, et diverterunt in vias pravas !</div>
<div n="17" type="v">Et quid facient cum inspicere cœperit Dominus ?</div>
<div n="18" type="v">Qui timent Dominum non erunt incredibiles verbo illius : et qui diligunt illum conservabunt viam illius.</div>
<div n="19" type="v">Qui timent Dominum inquirent quæ beneplacita sunt ei, et qui diligunt eum replebuntur lege ipsius.</div>
<div n="20" type="v">Qui timent Dominum præparabunt corda sua, et in conspectu illius sanctificabunt animas suas.</div>
<div n="21" type="v">Qui timent Dominum custodiunt mandata illius, et patientiam habebunt usque ad inspectionem illius,</div>
<div n="22" type="v">dicentes : Si pœnitentiam non egerimus, incidemus in manus Domini, et non in manus hominum.</div>
<div n="23" type="v">Secundum enim magnitudinem ipsius, sic et misericordia illius cum ipso est.</div>
</div>
<div n="3" type="ch">
<div n="1" type="v">Filii sapientiæ ecclesia justorum, et natio illorum obedientia et dilectio.</div>
<div n="2" type="v">Judicium patris audite, filii, et sic facite, ut salvi sitis.</div>
<div n="3" type="v">Deus enim honoravit patrem in filiis : et judicium matris exquirens, firmavit in filios.</div>
<div n="4" type="v">Qui diligit Deum exorabit pro peccatis, et continebit se ab illis, et in oratione dierum exaudietur.</div>
<div n="5" type="v">Et sicut qui thesaurizat, ita et qui honorificat matrem suam.</div>
<div n="6" type="v">Qui honorat patrem suum jucundabitur in filiis, et in die orationis suæ exaudietur.</div>
<div n="7" type="v">Qui honorat patrem suum vita vivet longiore, et qui obedit patri refrigerabit matrem.</div>
<div n="8" type="v">Qui timet Dominum honorat parentes, et quasi dominis serviet his qui se genuerunt.</div>
<div n="9" type="v">In opere, et sermone, et omni patientia, honora patrem tuum,</div>
<div n="10" type="v">ut superveniat tibi benedictio ab eo, et benedictio illius in novissimo maneat.</div>
<div n="11" type="v">Benedictio patris firmat domos filiorum : maledictio autem matris eradicat fundamenta.</div>
<div n="12" type="v">Ne glorieris in contumelia patris tui : non enim est tibi gloria ejus confusio.</div>
<div n="13" type="v">Gloria enim hominis ex honore patris sui, et dedecus filii pater sine honore.</div>
<div n="14" type="v">Fili, suscipe senectam patris tui, et non contristes eum in vita illius :</div>
<div n="15" type="v">et si defecerit sensu, veniam da, et ne spernas eum in virtute tua : eleemosyna enim patris non erit in oblivione.</div>
<div n="16" type="v">Nam pro peccato matris restituetur tibi bonum :</div>
<div n="17" type="v">et in justitia ædificabitur tibi, et in die tribulationis commemorabitur tui, et sicut in sereno glacies, solventur peccata tua.</div>
<div n="18" type="v">Quam malæ famæ est qui derelinquit patrem, et est maledictus a Deo qui exasperat matrem !</div>
<div n="19" type="v">Fili, in mansuetudine opera tua perfice, et super hominum gloriam diligeris.</div>
<div n="20" type="v">Quanto magnus es, humilia te in omnibus, et coram Deo invenies gratiam :</div>
<div n="21" type="v">quoniam magna potentia Dei solius, et ab humilibus honoratur.</div>
<div n="22" type="v">Altiora te ne quæsieris, et fortiora te ne scrutatus fueris : sed quæ præcepit tibi Deus, illa cogita semper, et in pluribus operibus ejus ne fueris curiosus.</div>
<div n="23" type="v">Non est enim tibi necessarium ea, quæ abscondita sunt, videre oculis tuis.</div>
<div n="24" type="v">In supervacuis rebus noli scrutari multipliciter, et in pluribus operibus ejus non eris curiosus.</div>
<div n="25" type="v">Plurima enim super sensum hominum ostensa sunt tibi :</div>
<div n="26" type="v">multos quoque supplantavit suspicio illorum, et in vanitate detinuit sensus illorum.</div>
<div n="27" type="v">Cor durum habebit male in novissimo, et qui amat periculum in illo peribit.</div>
<div n="28" type="v">Cor ingrediens duas vias non habebit successus, et pravus corde in illis scandalizabitur.</div>
<div n="29" type="v">Cor nequam gravabitur in doloribus, et peccator adjiciet ad peccandum.</div>
<div n="30" type="v">Synagogæ superborum non erit sanitas, frutex enim peccati radicabitur in illis, et non intelligetur.</div>
<div n="31" type="v">Cor sapientis intelligitur in sapientia, et auris bona audiet cum omni concupiscentia sapientiam.</div>
<div n="32" type="v">Sapiens cor et intelligibile abstinebit se a peccatis, et in operibus justitiæ successus habebit.</div>
<div n="33" type="v">Ignem ardentem exstinguit aqua, et eleemosyna resistit peccatis :</div>
<div n="34" type="v">et Deus prospector est ejus qui reddit gratiam : meminit ejus in posterum, et in tempore casus sui inveniet firmamentum.</div>
</div>
<div n="4" type="ch">
<div n="1" type="v">Fili, eleemosynam pauperis ne defraudes, et oculos tuos ne transvertas a paupere.</div>
<div n="2" type="v">Animam esurientem ne despexeris, et non exasperes pauperem in inopia sua.</div>
<div n="3" type="v">Cor inopis ne afflixeris, et non protrahas datum angustianti.</div>
<div n="4" type="v">Rogationem contribulati ne abjicias, et non avertas faciem tuam ab egeno.</div>
<div n="5" type="v">Ab inope ne avertas oculos tuos propter iram : et non relinquas quærentibus tibi retro maledicere.</div>
<div n="6" type="v">Maledicentis enim tibi in amaritudine animæ, exaudietur deprecatio illius : exaudiet autem eum qui fecit illum.</div>
<div n="7" type="v">Congregationi pauperum affabilem te facito : et presbytero humilia animam tuam, et magnato humilia caput tuum.</div>
<div n="8" type="v">Declina pauperi sine tristitia aurem tuam, et redde debitum tuum, et responde illi pacifica in mansuetudine.</div>
<div n="9" type="v">Libera eum qui injuriam patitur de manu superbi, et non acide feras in anima tua.</div>
<div n="10" type="v">In judicando esto pupillis misericors ut pater, et pro viro matri illorum :</div>
<div n="11" type="v">et eris tu velut filius Altissimi obediens, et miserebitur tui magis quam mater.</div>
<div n="12" type="v">Sapientia filiis suis vitam inspirat : et suscipit inquirentes se, et præibit in via justitiæ.</div>
<div n="13" type="v">Et qui illam diligit, diligit vitam, et qui vigilaverint ad illam complectentur placorem ejus.</div>
<div n="14" type="v">Qui tenuerint illam, vitam hæreditabunt : et quo introibit benedicet Deus.</div>
<div n="15" type="v">Qui serviunt ei obsequentes erunt sancto : et eos qui diligunt illam, diligit Deus.</div>
<div n="16" type="v">Qui audit illam judicabit gentes : et qui intuetur illam permanebit confidens.</div>
<div n="17" type="v">Si crediderit ei, hæreditabit illam, et erunt in confirmatione creaturæ illius :</div>
<div n="18" type="v">quoniam in tentatione ambulat cum eo, et in primis eligit eum.</div>
<div n="19" type="v">Timorem, et metum, et probationem inducet super illum : et cruciabit illum in tribulatione doctrinæ suæ, donec tentet eum in cogitationibus suis, et credat animæ illius.</div>
<div n="20" type="v">Et firmabit illum, et iter adducet directum ad illum, et lætificabit illum :</div>
<div n="21" type="v">et denudabit absconsa sua illi, et thesaurizabit super illum scientiam et intellectum justitiæ.</div>
<div n="22" type="v">Si autem oberraverit, derelinquet eum, et tradet eum in manus inimici sui.</div>
<div n="23" type="v">Fili, conserva tempus, et devita a malo.</div>
<div n="24" type="v">Pro anima tua ne confundaris dicere verum :</div>
<div n="25" type="v">est enim confusio adducens peccatum, et est confusio adducens gloriam et gratiam.</div>
<div n="26" type="v">Ne accipias faciem adversus faciem tuam, nec adversus animam tuam mendacium.</div>
<div n="27" type="v">Ne reverearis proximum tuum in casu suo,</div>
<div n="28" type="v">nec retineas verbum in tempore salutis. Non abscondas sapientiam tuam in decore suo :</div>
<div n="29" type="v">in lingua enim sapientia dignoscitur : et sensus, et scientia, et doctrina in verbo sensati, et firmamentum in operibus justitiæ.</div>
<div n="30" type="v">Non contradicas verbo veritatis ullo modo, et de mendacio ineruditionis tuæ confundere.</div>
<div n="31" type="v">Non confundaris confiteri peccata tua, et ne subjicias te omni homini pro peccato.</div>
<div n="32" type="v">Noli resistere contra faciem potentis, nec coneris contra ictum fluvii.</div>
<div n="33" type="v">Pro justitia agonizare pro anima tua, et usque ad mortem certa pro justitia : et Deus expugnabit pro te inimicos tuos.</div>
<div n="34" type="v">Noli citatus esse in lingua tua, et inutilis, et remissus in operibus tuis.</div>
<div n="35" type="v">Noli esse sicut leo in domo tua, evertens domesticos tuos, et opprimens subjectos tibi.</div>
<div n="36" type="v">Non sit porrecta manus tua ad accipiendum, et ad dandum collecta.</div>
</div>
<div n="5" type="ch">
<div n="1" type="v">Noli attendere ad possessiones iniquas, et ne dixeris : Est mihi sufficiens vita : nihil enim proderit in tempore vindictæ et obductionis.</div>
<div n="2" type="v">Ne sequaris in fortitudine tua concupiscentiam cordis tui,</div>
<div n="3" type="v">et ne dixeris : Quomodo potui ? aut, Quis me subjiciet propter facta mea ? Deus enim vindicans vindicabit.</div>
<div n="4" type="v">Ne dixeris : Peccavi : et quid mihi accidit triste ? Altissimus enim est patiens redditor.</div>
<div n="5" type="v">De propitiatio peccato noli esse sine metu, neque adjicias peccatum super peccatum.</div>
<div n="6" type="v">Et ne dicas : Miseratio Domini magna est, multitudinis peccatorum meorum miserebitur :</div>
<div n="7" type="v">misericordia enim et ira ab illo cito proximant, et in peccatores respicit ira illius.</div>
<div n="8" type="v">Non tardes converti ad Dominum, et ne differas de die in diem :</div>
<div n="9" type="v">subito enim veniet ira illius, et in tempore vindictæ disperdet te.</div>
<div n="10" type="v">Noli anxius esse in divitiis injustis : non enim proderunt tibi in die obductionis et vindictæ.</div>
<div n="11" type="v">Non ventiles te in omnem ventum, et non eas in omnem viam : sic enim omnis peccator probatur in duplici lingua.</div>
<div n="12" type="v">Esto firmus in via Domini, et in veritate sensus tui et scientia : et prosequatur te verbum pacis et justitiæ.</div>
<div n="13" type="v">Esto mansuetus ad audiendum verbum, ut intelligas, et cum sapientia proferas responsum verum.</div>
<div n="14" type="v">Si est tibi intellectus, responde proximo : sin autem, sit manus tua super os tuum, ne capiaris in verbo indisciplinato, et confundaris.</div>
<div n="15" type="v">Honor et gloria in sermone sensati : lingua vero imprudentis subversio est ipsius.</div>
<div n="16" type="v">Non appelleris susurro, et lingua tua ne capiaris et confundaris :</div>
<div n="17" type="v">super furem enim est confusio et pœnitentia, et denotatio pessima super bilinguem : susurratori autem odium, et inimicitia, et contumelia.</div>
<div n="18" type="v">Justifica pusillum et magnum similiter.</div>
</div>
<div n="6" type="ch">
<div n="1" type="v">Noli fieri pro amico inimicus proximo : improperium enim et contumeliam malus hæreditabit : et omnis peccator invidus et bilinguis.</div>
<div n="2" type="v">Non te extollas in cogitatione animæ tuæ velut taurus, ne forte elidatur virtus tua per stultitiam :</div>
<div n="3" type="v">et folia tua comedat, et fructus tuos perdat, et relinquaris velut lignum aridum in eremo.</div>
<div n="4" type="v">Anima enim nequam disperdet qui se habet, et in gaudium inimicis dat illum, et deducet in sortem impiorum.</div>
<div n="5" type="v">Verbum dulce multiplicat amicos et mitigat inimicos, et lingua eucharis in bono homine abundat.</div>
<div n="6" type="v">Multi pacifici sint tibi : et consiliarius sit tibi unus de mille.</div>
<div n="7" type="v">Si possides amicum, in tentatione posside eum, et ne facile credas ei.</div>
<div n="8" type="v">Est enim amicus secundum tempus suum, et non permanebit in die tribulationis.</div>
<div n="9" type="v">Et est amicus qui convertitur ad inimicitiam, et est amicus qui odium et rixam et convitia denudabit.</div>
<div n="10" type="v">Est autem amicus socius mensæ, et non permanebit in die necessitatis.</div>
<div n="11" type="v">Amicus si permanserit fixus, erit tibi quasi coæqualis, et in domesticis tuis fiducialiter aget.</div>
<div n="12" type="v">Si humiliaverit se contra te, et a facie tua absconderit se, unanimem habebis amicitiam bonam.</div>
<div n="13" type="v">Ab inimicis tuis separare, et ab amicis tuis attende.</div>
<div n="14" type="v">Amicus fidelis protectio fortis : qui autem invenit illum, invenit thesaurum.</div>
<div n="15" type="v">Amico fideli nulla est comparatio, et non est digna ponderatio auri et argenti contra bonitatem fidei illius.</div>
<div n="16" type="v">Amicus fidelis medicamentum vitæ et immortalitatis : et qui metuunt Dominum, invenient illum.</div>
<div n="17" type="v">Qui timet Deum æque habebit amicitiam bonam, quoniam secundum illum erit amicus illius.</div>
<div n="18" type="v">Fili, a juventute tua excipe doctrinam, et usque ad canos invenies sapientiam.</div>
<div n="19" type="v">Quasi is qui arat et seminat accede ad eam, et sustine bonos fructus illius.</div>
<div n="20" type="v">In opere enim ipsius exiguum laborabis, et cito edes de generationibus illius.</div>
<div n="21" type="v">Quam aspera est nimium sapientia indoctis hominibus ! et non permanebit in illa excors.</div>
<div n="22" type="v">Quasi lapidis virtus probatio erit in illis : et non demorabuntur projicere illam.</div>
<div n="23" type="v">Sapientia enim doctrinæ secundum nomen est ejus, et non est multis manifestata : quibus autem cognita est, permanet usque ad conspectum Dei.</div>
<div n="24" type="v">Audi, fili, et accipe consilium intellectus, et ne abjicias consilium meum.</div>
<div n="25" type="v">Injice pedem tuum in compedes illius, et in torques illius collum tuum.</div>
<div n="26" type="v">Subjice humerum tuum, et porta illam, et ne acedieris vinculis ejus.</div>
<div n="27" type="v">In omni animo tuo accede ad illam, et in omni virtute tua conserva vias ejus.</div>
<div n="28" type="v">Investiga illam, et manifestabitur tibi : et continens factus, ne derelinquas eam :</div>
<div n="29" type="v">in novissimis enim invenies requiem in ea, et convertetur tibi in oblectationem.</div>
<div n="30" type="v">Et erunt tibi compedes ejus in protectionem fortitudinis et bases virtutis, et torques illius in stolam gloriæ :</div>
<div n="31" type="v">decor enim vitæ est in illa, et vincula illius alligatura salutaris.</div>
<div n="32" type="v">Stolam gloriæ indues eam, et coronam gratulationis superpones tibi.</div>
<div n="33" type="v">Fili, si attenderis mihi, disces : et si accomodaveris animum tuum, sapiens eris.</div>
<div n="34" type="v">Si inclinaveris aurem tuam, excipies doctrinam : et si dilexeris audire, sapiens eris.</div>
<div n="35" type="v">In multitudine presbyterorum prudentium sta, et sapientiæ illorum ex corde conjungere, ut omnem narrationem Dei possis audire, et proverbia laudis non effugiant a te.</div>
<div n="36" type="v">Et si videris sensatum, evigila ad eum, et gradus ostiorum illius exterat pes tuus.</div>
<div n="37" type="v">Cogitatum tuum habe in præceptis Dei, et in mandatis illius maxime assiduus esto : et ipse dabit tibi cor, et concupiscentia sapientiæ dabitur tibi.</div>
</div>
<div n="7" type="ch">
<div n="1" type="v">Noli facere mala, et non te apprehendent :</div>
<div n="2" type="v">discede ab iniquo, et deficient mala abs te.</div>
<div n="3" type="v">Fili, non semines mala in sulcis injustitiæ, et non metes ea in septuplum.</div>
<div n="4" type="v">Noli quærere a Domino ducatum, neque a rege cathedram honoris.</div>
<div n="5" type="v">Non te justifices ante Deum, quoniam agnitor cordis ipse est : et penes regem noli velle videri sapiens.</div>
<div n="6" type="v">Noli quærere fieri judex, nisi valeas virtute irrumpere iniquitates : ne forte extimescas faciem potentis, et ponas scandalum in æquitate tua.</div>
<div n="7" type="v">Non pecces in multitudinem civitatis, nec te immittas in populum :</div>
<div n="8" type="v">neque alliges duplicia peccata, nec enim in uno eris immunis.</div>
<div n="9" type="v">Noli esse pusillanimis in animo tuo :</div>
<div n="10" type="v">exorare et facere eleemosynam ne despicias.</div>
<div n="11" type="v">Ne dicas : In multitudine munerum meorum respiciet Deus, et offerente me Deo altissimo, munera mea suscipiet.</div>
<div n="12" type="v">Non irrideas hominem in amaritudine animæ : est enim qui humiliat et exaltat circumspector Deus.</div>
<div n="13" type="v">Noli amare mendacium adversus fratrem tuum, neque in amicum similiter facias.</div>
<div n="14" type="v">Noli velle mentiri omne mendacium : assiduitas enim illius non est bona.</div>
<div n="15" type="v">Noli verbosus esse in multitudine presbyterorum, et non iteres verbum in oratione tua.</div>
<div n="16" type="v">Non oderis laboriosa opera, et rusticationem creatam ab Altissimo.</div>
<div n="17" type="v">Non te reputes in multitudine indisciplinatorum.</div>
<div n="18" type="v">Memento iræ, quoniam non tardabit.</div>
<div n="19" type="v">Humilia valde spiritum tuum, quoniam vindicta carnis impii ignis et vermis.</div>
<div n="20" type="v">Noli prævaricari in amicum pecuniam differentem, neque fratrem carissimum auro spreveris.</div>
<div n="21" type="v">Noli discedere a muliere sensata et bona, quam sortitus es in timore Domini : gratia enim verecundiæ illius super aurum.</div>
<div n="22" type="v">Non lædas servum in veritate operantem, neque mercenarium dantem animam suam.</div>
<div n="23" type="v">Servus sensatus sit tibi dilectus quasi anima tua : non defraudes illum libertate, neque inopem derelinquas illum.</div>
<div n="24" type="v">Pecora tibi sunt, attende illis : et si sunt utilia, perseverent apud te.</div>
<div n="25" type="v">Filii tibi sunt ? erudi illos, et curva illos a pueritia illorum.</div>
<div n="26" type="v">Filiæ tibi sunt ? serva corpus illarum, et non ostendas hilarem faciem tuam ad illas.</div>
<div n="27" type="v">Trade filiam, et grande opus feceris : et homini sensato da illam.</div>
<div n="28" type="v">Mulier si est tibi secundum animam tuam, non projicias illam : et odibili non credas te. In toto corde tuo</div>
<div n="29" type="v">honora patrem tuum, et gemitus matris tuæ ne obliviscaris :</div>
<div n="30" type="v">memento quoniam nisi per illos natus non fuisses : et retribue illis, quomodo et illi tibi.</div>
<div n="31" type="v">In tota anima tua time Dominum, et sacerdotes illius sanctifica.</div>
<div n="32" type="v">In omni virtute tua dilige eum qui te fecit, et ministros ejus ne derelinquas.</div>
<div n="33" type="v">Honora Deum ex tota anima tua, et honorifica sacerdotes, et propurga te cum brachiis.</div>
<div n="34" type="v">Da illis partem, sicut mandatum est tibi, primitiarum et purgationis, et de negligentia tua purga te cum paucis.</div>
<div n="35" type="v">Datum brachiorum tuorum, et sacrificium sanctificationis offeres Domino, et initia sanctorum.</div>
<div n="36" type="v">Et pauperi porrige manum tuam, ut perficiatur propitiatio et benedictio tua.</div>
<div n="37" type="v">Gratia dati in conspectu omnis viventis, et mortuo non prohibeas gratiam.</div>
<div n="38" type="v">Non desis plorantibus in consolatione, et cum lugentibus ambula.</div>
<div n="39" type="v">Non te pigeat visitare infirmum : ex his enim in dilectione firmaberis.</div>
<div n="40" type="v">In omnibus operibus tuis memorare novissima tua, et in æternum non peccabis.</div>
</div>
<div n="8" type="ch">
<div n="1" type="v">Non litiges cum homine potente, ne forte incidas in manus illius.</div>
<div n="2" type="v">Non contendas cum viro locuplete, ne forte contra te constituat litem tibi :</div>
<div n="3" type="v">multos enim perdidit aurum et argentum, et usque ad cor regum extendit et convertit.</div>
<div n="4" type="v">Non litiges cum homine linguato, et non strues in ignem illius ligna.</div>
<div n="5" type="v">Non communices homini indocto, ne male de progenie tua loquatur.</div>
<div n="6" type="v">Ne despicias hominem avertentem se a peccato, neque improperes ei : memento quoniam omnes in correptione sumus.</div>
<div n="7" type="v">Ne spernas hominem in sua senectute, etenim ex nobis senescunt.</div>
<div n="8" type="v">Noli de mortuo inimico tuo gaudere : sciens quoniam omnes morimur, et in gaudium nolumus venire.</div>
<div n="9" type="v">Ne despicias narrationem presbyterorum sapientium, et in proverbiis eorum conversare :</div>
<div n="10" type="v">ab ipsis enim disces sapientiam et doctrinam intellectus, et servire magnatis sine querela.</div>
<div n="11" type="v">Non te prætereat narratio seniorum, ipsi enim didicerunt a patribus suis :</div>
<div n="12" type="v">quoniam ab ipsis disces intellectum, et in tempore necessitatis dare responsum.</div>
<div n="13" type="v">Non incendas carbones peccatorum arguens eos, et ne incendaris flamma ignis peccatorum illorum.</div>
<div n="14" type="v">Ne contra faciem stes contumeliosi, ne sedeat quasi insidiator ori tuo.</div>
<div n="15" type="v">Noli fœnerari homini fortiori te : quod si fœneraveris, quasi perditum habe.</div>
<div n="16" type="v">Non spondeas super virtutem tuam : quod si spoponderis, quasi restituens cogita.</div>
<div n="17" type="v">Non judices contra judicem, quoniam secundum quod justum est judicat.</div>
<div n="18" type="v">Cum audace non eas in via, ne forte gravet mala sua in te : ipse enim secundum voluntatem suam vadit, et simul cum stultitia illius peries.</div>
<div n="19" type="v">Cum iracundo non facias rixam, et cum audace non eas in desertum : quoniam quasi nihil est ante illum sanguis, et ubi non est adjutorium, elidet te.</div>
<div n="20" type="v">Cum fatuis consilium non habeas : non enim poterunt diligere nisi quæ eis placent.</div>
<div n="21" type="v">Coram extraneo ne facias consilium : nescis enim quid pariet.</div>
<div n="22" type="v">Non omni homini cor tuum manifestes, ne forte inferat tibi gratiam falsam, et convicietur tibi.</div>
</div>
<div n="9" type="ch">
<div n="1" type="v">Non zeles mulierem sinus tui, ne ostendat super te malitiam doctrinæ nequam.</div>
<div n="2" type="v">Non des mulieri potestatem animæ tuæ, ne ingrediatur in virtutem tuam, et confundaris.</div>
<div n="3" type="v">Ne respicias mulierem multivolam, ne forte incidas in laqueos illius.</div>
<div n="4" type="v">Cum saltatrice ne assiduus sis, nec audias illam, ne forte pereas in efficacia illius.</div>
<div n="5" type="v">Virginem ne conspicias, ne forte scandalizeris in decore illius.</div>
<div n="6" type="v">Ne des fornicariis animam tuam in ullo, ne perdas te et hæreditatem tuam.</div>
<div n="7" type="v">Noli circumspicere in vicis civitatis, nec oberraveris in plateis illius.</div>
<div n="8" type="v">Averte faciem tuam a muliere compta, et ne circumspicias speciem alienam.</div>
<div n="9" type="v">Propter speciem mulieris multi perierunt : et ex hoc concupiscentia quasi ignis exardescit.</div>
<div n="10" type="v">Omnis mulier quæ est fornicaria, quasi stercus in via conculcabitur.</div>
<div n="11" type="v">Speciem mulieris alienæ multi admirati, reprobi facti sunt : colloquium enim illius quasi ignis exardescit.</div>
<div n="12" type="v">Cum aliena muliere ne sedeas omnino, nec accumbas cum ea super cubitum :</div>
<div n="13" type="v">et non alterceris cum illa in vino, ne forte declinet cor tuum in illam, et sanguine tuo labaris in perditionem.</div>
<div n="14" type="v">Ne derelinquas amicum antiquum : novus enim non erit similis illi.</div>
<div n="15" type="v">Vinum novum amicus novus : veterascet, et cum suavitate bibes illud.</div>
<div n="16" type="v">Non zeles gloriam et opes peccatoris : non enim scis quæ futura sit illius subversio.</div>
<div n="17" type="v">Non placeat tibi injuria injustorum, sciens quoniam usque ad inferos non placebit impius.</div>
<div n="18" type="v">Longe abesto ab homine potestatem habente occidendi, et non suspicaberis timorem mortis.</div>
<div n="19" type="v">Et si accesseris ad illum, noli aliquid committere, ne forte auferat vitam tuam.</div>
<div n="20" type="v">Communionem mortis scito, quoniam in medio laqueorum ingredieris, et super dolentium arma ambulabis.</div>
<div n="21" type="v">Secundum virtutem tuam cave te a proximo tuo, et cum sapientibus et prudentibus tracta.</div>
<div n="22" type="v">Viri justi sint tibi convivæ, et in timore Dei sit tibi gloriatio :</div>
<div n="23" type="v">et in sensu sit tibi cogitatus Dei, et omnis enarratio tua in præceptis Altissimi.</div>
<div n="24" type="v">In manu artificum opera laudabuntur, et princeps populi in sapientia sermonis sui, in sensu vero seniorum verbum.</div>
<div n="25" type="v">Terribilis est in civitate sua homo linguosus : et temerarius in verbo suo odibilis erit.</div>
</div>
<div n="10" type="ch">
<div n="1" type="v">Judex sapiens judicabit populum suum, et principatus sensati stabilis erit.</div>
<div n="2" type="v">Secundum judicem populi, sic et ministri ejus : et qualis rector est civitatis, tales et inhabitantes in ea.</div>
<div n="3" type="v">Rex insipiens perdet populum suum : et civitates inhabitabuntur per sensum potentium.</div>
<div n="4" type="v">In manu Dei potestas terræ : et utilem rectorem suscitabit in tempus super illam.</div>
<div n="5" type="v">In manu Dei prosperitas hominis, et super faciem scribæ imponet honorem suum.</div>
<div n="6" type="v">Omnis injuriæ proximi ne memineris, et nihil agas in operibus injuriæ.</div>
<div n="7" type="v">Odibilis coram Deo est et hominibus superbia, et execrabilis omnis iniquitas gentium.</div>
<div n="8" type="v">Regnum a gente in gentem transfertur propter injustitias, et injurias, et contumelias, et diversos dolos.</div>
<div n="9" type="v">Avaro autem nihil est scelestius. Quid superbit terra et cinis ?</div>
<div n="10" type="v">Nihil est iniquius quam amare pecuniam : hic enim et animam suam venalem habet, quoniam in vita sua projecit intima sua.</div>
<div n="11" type="v">Omnis potentatus brevis vita ; languor prolixior gravat medicum.</div>
<div n="12" type="v">Brevem languorem præcidit medicus : sic et rex hodie est, et cras morietur.</div>
<div n="13" type="v">Cum enim morietur homo, hæreditabit serpentes, et bestias, et vermes.</div>
<div n="14" type="v">Initium superbiæ hominis apostatare a Deo :</div>
<div n="15" type="v">quoniam ab eo qui fecit illum recessit cor ejus, quoniam initium omnis peccati est superbia. Qui tenuerit illam adimplebitur maledictis, et subvertet eum in finem.</div>
<div n="16" type="v">Propterea exhonoravit Dominus conventus malorum, et destruxit eos usque in finem.</div>
<div n="17" type="v">Sedes ducum superborum destruxit Deus, et sedere fecit mites pro eis.</div>
<div n="18" type="v">Radices gentium superbarum arefecit Deus, et plantavit humiles ex ipsis gentibus.</div>
<div n="19" type="v">Terras gentium evertit Dominus, et perdidit eas usque ad fundamentum.</div>
<div n="20" type="v">Arefecit ex ipsis, et disperdidit eos, et cessare fecit memoriam eorum a terra.</div>
<div n="21" type="v">Memoria superborum perdidit Deus, et reliquit memoriam humilium sensu.</div>
<div n="22" type="v">Non est creata hominibus superbia, neque iracundia nationi mulierum.</div>
<div n="23" type="v">Semen hominum honorabitur hoc, quod timet Deum : semen autem hoc exhonorabitur, quod præterit mandata Domini.</div>
<div n="24" type="v">In medio fratrum rector illorum in honore : et qui timent Dominum erunt in oculis illius.</div>
<div n="25" type="v">Gloria divitum, honoratorum, et pauperum, timor Dei est.</div>
<div n="26" type="v">Noli despicere hominem justum pauperem, et noli magnificare virum peccatorem divitem.</div>
<div n="27" type="v">Magnus, et judex, et potens est in honore : et non est major illo qui timet Deum.</div>
<div n="28" type="v">Servo sensato liberi servient : et vir prudens et disciplinatus non murmurabit correptus, et inscius non honorabitur.</div>
<div n="29" type="v">Noli extollere te in faciendo opere tuo, et noli cunctari in tempore angustiæ.</div>
<div n="30" type="v">Melior est qui operatur et abundat in omnibus, quam qui gloriatur et eget pane.</div>
<div n="31" type="v">Fili, in mansuetudine serva animam tuam, et da illi honorem secundum meritum suum.</div>
<div n="32" type="v">Peccantem in animam suam quis justificabit ? et quis honorificabit exhonorantem animam suam ?</div>
<div n="33" type="v">Pauper gloriatur per disciplinam et timorem suum : et est homo qui honorificatur propter substantiam suam.</div>
<div n="34" type="v">Qui autem gloriatur in paupertate, quanto magis in substantia ! et qui gloriatur in substantia, paupertatem vereatur.</div>
</div>
<div n="11" type="ch">
<div n="1" type="v">Sapientia humiliati exaltabit caput illius, et in medio magnatorum consedere illum faciet.</div>
<div n="2" type="v">Non laudes virum in specie sua, neque spernas hominem in visu suo.</div>
<div n="3" type="v">Brevis in volatilibus est apis, et initium dulcoris habet fructus illius.</div>
<div n="4" type="v">In vestitu ne glorieris umquam, nec in die honoris tui extollaris : quoniam mirabilia opera Altissimi solius, et gloriosa, et absconsa, et invisa opera illius.</div>
<div n="5" type="v">Multi tyranni sederunt in throno : et insuspicabilis portavit diadema.</div>
<div n="6" type="v">Multi potentes oppressi sunt valide, et gloriosi traditi sunt in manus alterorum.</div>
<div n="7" type="v">Priusquam interroges, ne vituperes quemquam : et cum interrogaveris, corripe juste.</div>
<div n="8" type="v">Priusquam audias, ne respondeas verbum : et in medio sermonum ne adjicias loqui.</div>
<div n="9" type="v">De ea re quæ te non molestat, ne certeris : et in judicio peccantium ne consistas.</div>
<div n="10" type="v">Fili, ne in multis sint actus tui : et si dives fueris, non eris immunis a delicto. Si enim secutus fueris, non apprehendes : et non effugies, si præcucurreris.</div>
<div n="11" type="v">Est homo laborans et festinans, et dolens : impius, et tanto magis non abundabit.</div>
<div n="12" type="v">Est homo marcidus egens recuperatione, plus deficiens virtute, et abundans paupertate :</div>
<div n="13" type="v">et oculus Dei respexit illum in bono, et erexit eum ab humilitate ipsius, et exaltavit caput ejus : et mirati sunt in illo multi, et honoraverunt Deum.</div>
<div n="14" type="v">Bona et mala, vita et mors, paupertas et honestas, a Deo sunt :</div>
<div n="15" type="v">sapientia, et disciplina, et scientia legis, apud Deum : dilectio, et viæ bonorum, apud ipsum.</div>
<div n="16" type="v">Error et tenebræ peccatoribus concreata sunt : qui autem exsultant in malis consenescunt in malo.</div>
<div n="17" type="v">Datio Dei permanet justis, et profectus illius successus habebit in æternum.</div>
<div n="18" type="v">Est qui locupletatur parce agendo, et hæc est pars mercedis illius.</div>
<div n="19" type="v">In eo quod dicit : Inveni requiem mihi, et nunc manducabo de bonis meis solus :</div>
<div n="20" type="v">et nescit quod tempus præteriet, et mors appropinquet, et relinquat omnia aliis, et morietur.</div>
<div n="21" type="v">Sta in testamento tuo, et in illo colloquere, et in opere mandatorum tuorum veterasce.</div>
<div n="22" type="v">Ne manseris in operibus peccatorum : confide autem in Deo, et mane in loco tuo.</div>
<div n="23" type="v">Facile est enim in oculis Dei subito honestare pauperem.</div>
<div n="24" type="v">Benedictio Dei in mercedem justi festinat, et in hora veloci processus illius fructificat.</div>
<div n="25" type="v">Ne dicas : Quid est mihi opus ? et quæ erunt mihi ex hoc bona ?</div>
<div n="26" type="v">Ne dicas : Sufficiens mihi sum : et quid ex hoc pessimabor ?</div>
<div n="27" type="v">In die bonorum ne immemor sis malorum, et in die malorum ne immemor sis bonorum :</div>
<div n="28" type="v">quoniam facile est coram Deo in die obitus retribuere unicuique secundum vias suas.</div>
<div n="29" type="v">Malitia horæ oblivionem facit luxuriæ magnæ, et in fine hominis denudatio operum illius.</div>
<div n="30" type="v">Ante mortem ne laudes hominem quemquam : quoniam in filiis suis agnoscitur vir.</div>
<div n="31" type="v">Non omnem hominem inducas in domum tuam : multæ enim sunt insidiæ dolosi.</div>
<div n="32" type="v">Sicut enim eructant præcordia fœtentium, et sicut perdix inducitur in caveam, et ut caprea in laqueum : sic et cor superborum, et sicut prospector videns casum proximi sui.</div>
<div n="33" type="v">Bona enim in mala convertens insidiatur, et in electis imponet maculam.</div>
<div n="34" type="v">A scintilla una augetur ignis, et ab uno doloso augetur sanguis : homo vero peccator sanguini insidiatur.</div>
<div n="35" type="v">Attende tibi a pestifero, fabricat enim mala, ne inducat super te subsannationem in perpetuum.</div>
<div n="36" type="v">Admitte ad te alienigenam : et subvertet te in turbine, et abalienabit te a tuis propriis.</div>
</div>
<div n="12" type="ch">
<div n="1" type="v">Si benefeceris, scito cui feceris, et erit gratia in bonis tuis multa.</div>
<div n="2" type="v">Benefac justo, et invenies retributionem magnam : et si non ab ipso, certe a Domino.</div>
<div n="3" type="v">Non est enim ei bene qui assiduus est in malis, et eleemosynas non danti : quoniam et Altissimus odio habet peccatores, et misertus est pœnitentibus.</div>
<div n="4" type="v">Da misericordi, et ne suscipias peccatorem : et impiis et peccatoribus reddet vindictam, custodiens eos in diem vindictæ.</div>
<div n="5" type="v">Da bono, et non receperis peccatorem.</div>
<div n="6" type="v">Benefac humili, et non dederis impio : prohibe panes illi dari, ne in ipsis potentior te sit :</div>
<div n="7" type="v">nam duplicia mala invenies in omnibus bonis quæcumque feceris illi, quoniam et Altissimus odio habet peccatores, et impiis reddet vindictam.</div>
<div n="8" type="v">Non agnoscetur in bonis amicus, et non abscondetur in malis inimicus.</div>
<div n="9" type="v">In bonis viri, inimici illius in tristitia : et in malitia illius, amicus agnitus est.</div>
<div n="10" type="v">Non credas inimico tuo in æternum : sicut enim æramentum æruginat nequitia illius :</div>
<div n="11" type="v">et si humiliatus vadat curvus, adjice animum tuum, et custodi te ab illo.</div>
<div n="12" type="v">Non statuas illum penes te, nec sedeat ad dexteram tuam, ne forte conversus in locum tuum, inquirat cathedram tuam, et in novissimo agnosces verba mea, et in sermonibus meis stimuleris.</div>
<div n="13" type="v">Quis miserebitur incantatori a serpente percusso, et omnibus qui appropiant bestiis ? et sic qui comitatur cum viro iniquo, et obvolutus est in peccatis ejus.</div>
<div n="14" type="v">Una hora tecum permanebit : si autem declinaveris, non supportabit.</div>
<div n="15" type="v">In labiis suis indulcat inimicus, et in corde suo insidiatur ut subvertat te in foveam.</div>
<div n="16" type="v">In oculis suis lacrimatur inimicus, et si invenerit tempus, non satiabitur sanguine.</div>
<div n="17" type="v">Et si incurrerint tibi mala, invenies eum illic priorem.</div>
<div n="18" type="v">In oculis suis lacrimatur inimicus, et quasi adjuvans suffodiet plantas tuas.</div>
<div n="19" type="v">Caput suum movebit, et plaudet manu, et multa susurrans commutabit vultum suum.</div>
</div>
<div n="13" type="ch">
<div n="1" type="v">Qui tetigerit picem inquinabitur ab ea : et qui communicaverit superbo induet superbiam.</div>
<div n="2" type="v">Pondus super se tollat qui honestiori se communicat, et ditiori te ne socius fueris.</div>
<div n="3" type="v">Quid communicabit cacabus ad ollam ? quando enim se colliserint, confringetur.</div>
<div n="4" type="v">Dives injuste egit, et fremet : pauper autem læsus tacebit.</div>
<div n="5" type="v">Si largitus fueris, assumet te : et si non habueris, derelinquet te.</div>
<div n="6" type="v">Si habes, convivet tecum, et evacuabit te : et ipse non dolebit super te.</div>
<div n="7" type="v">Si necessarius illi fueris, supplantabit te, et subridens spem dabit, narrans tibi bona, et dicet : Quid opus est tibi ?</div>
<div n="8" type="v">Et confundet te in cibis suis, donec te exinaniat bis et ter : et in novissimo deridebit te, et postea videns derelinquet te, et caput suum movebit ad te.</div>
<div n="9" type="v">Humiliare Deo, et exspecta manus ejus.</div>
<div n="10" type="v">Attende ne seductus in stultitiam humilieris.</div>
<div n="11" type="v">Noli esse humilis in sapientia tua, ne humiliatus in stultitiam seducaris.</div>
<div n="12" type="v">Advocatus a potentiore, discede : ex hoc enim magis te advocabit.</div>
<div n="13" type="v">Ne improbus sis, ne impingaris : et ne longe sis ab eo, ne eas in oblivionem.</div>
<div n="14" type="v">Ne retineas ex æquo loqui cum illo, nec credas multis verbis illius : ex multa enim loquela tentabit te, et subridens interrogabit te de absconditis tuis.</div>
<div n="15" type="v">Immitis animus illius conservabit verba tua : et non parcet de malitia, et de vinculis.</div>
<div n="16" type="v">Cave tibi, et attende diligenter auditui tuo, quoniam cum subversione tua ambulas :</div>
<div n="17" type="v">audiens vero illa, quasi in somnis vide, et vigilabis.</div>
<div n="18" type="v">Omni vita tua dilige Deum, et invoca illum in salute tua.</div>
<div n="19" type="v">Omne animal diligit simile sibi, sic et omnis homo proximum sibi.</div>
<div n="20" type="v">Omnis caro ad similem sibi conjungetur, et omnis homo simili sui sociabitur.</div>
<div n="21" type="v">Si communicabit lupus agno aliquando, sic peccator justo.</div>
<div n="22" type="v">Quæ communicatio sancto homini ad canem ? aut quæ pars diviti ad pauperem ?</div>
<div n="23" type="v">Venatio leonis onager in eremo : sic et pascua divitum sunt pauperes.</div>
<div n="24" type="v">Et sicut abominatio est superbo humilitas, sic et execratio divitis pauper.</div>
<div n="25" type="v">Dives commotus confirmatur ab amicis suis : humilis autem cum ceciderit, expelletur et a notis.</div>
<div n="26" type="v">Diviti decepto multi recuperatores : locutus est superbia, et justificaverunt illum.</div>
<div n="27" type="v">Humilis deceptus est, insuper et arguitur : locutus est sensate, et non est datus ei locus.</div>
<div n="28" type="v">Dives locutus est, et omnes tacuerunt, et verbum illius usque ad nubes perducent.</div>
<div n="29" type="v">Pauper locutus est, et dicunt : Quis est hic ? et si offenderit, subvertent illum.</div>
<div n="30" type="v">Bona est substantia cui non est peccatum in conscientia : et nequissima paupertas in ore impii.</div>
<div n="31" type="v">Cor hominis immutat faciem illius, sive in bona, sive in mala.</div>
<div n="32" type="v">Vestigium cordis boni et faciem bonam difficile invenies, et cum labore.</div>
</div>
<div n="14" type="ch">
<div n="1" type="v">Beatus vir qui non est lapsus verbo ex ore suo, et non est stimulatus in tristitia delicti.</div>
<div n="2" type="v">Felix qui non habuit animi sui tristitiam, et non excidit a spe sua.</div>
<div n="3" type="v">Viro cupido et tenaci sine ratione est substantia : et homini livido ad quid aurum ?</div>
<div n="4" type="v">Qui acervat ex animo suo injuste, aliis congregat, et in bonis illius alius luxuriabitur.</div>
<div n="5" type="v">Qui sibi nequam est, cui alii bonus erit ? et non jucundabitur in bonis suis.</div>
<div n="6" type="v">Qui sibi invidet, nihil est illo nequius : et hæc redditio est malitiæ illius.</div>
<div n="7" type="v">Et si bene fecerit, ignoranter et non volens facit : et in novissimo manifestat malitiam suam.</div>
<div n="8" type="v">Nequam est oculus lividi : et avertens faciem suam, et despiciens animam suam.</div>
<div n="9" type="v">Insatiabilis oculus cupidi in parte iniquitatis : non satiabitur donec consumat arefaciens animam suam.</div>
<div n="10" type="v">Oculus malus ad mala, et non saturabitur pane, sed indigens et in tristitia erit super mensam suam.</div>
<div n="11" type="v">Fili, si habes, benefac tecum, et Deo dignas oblationes offer.</div>
<div n="12" type="v">Memor esto quoniam mors non tardat, et testamentum inferorum, quia demonstratum est tibi : testamentum enim hujus mundi morte morietur.</div>
<div n="13" type="v">Ante mortem benefac amico tuo, et secundum vires tuas exporrigens da pauperi.</div>
<div n="14" type="v">Non defrauderis a die bono, et particula boni doni non te prætereat.</div>
<div n="15" type="v">Nonne aliis relinques dolores et labores tuos in divisione sortis ?</div>
<div n="16" type="v">Da et accipe, et justifica animam tuam.</div>
<div n="17" type="v">Ante obitum tuum operare justitiam, quoniam non est apud inferos invenire cibum.</div>
<div n="18" type="v">Omnis caro sicut fœnum veterascet, et sicut folium fructificans in arbore viridi.</div>
<div n="19" type="v">Alia generantur, et alia dejiciuntur : sic generatio carnis et sanguinis, alia finitur, et alia nascitur.</div>
<div n="20" type="v">Omne opus corruptibile in fine deficiet, et qui illud operatur ibit cum illo.</div>
<div n="21" type="v">Et omne opus electum justificabitur, et qui operatur illud honorabitur in illo.</div>
<div n="22" type="v">Beatus vir qui in sapientia morabitur, et qui in justitia sua meditabitur, et in sensu cogitabit circumspectionem Dei :</div>
<div n="23" type="v">qui excogitat vias illius in corde suo, et in absconditis suis intelligens, vadens post illam quasi investigator, et in viis illius consistens :</div>
<div n="24" type="v">qui respicit per fenestras illius, et in januis illius audiens :</div>
<div n="25" type="v">qui requiescit juxta domum illius, et in parietibus illius figens palum, statuet casulam suam ad manus illius, et requiescent in casula illius bona per ævum.</div>
<div n="26" type="v">Statuet filios suos sub tegmine illius, et sub ramis ejus morabitur.</div>
<div n="27" type="v">Protegetur sub tegmine illius a fervore, et in gloria ejus requiescet.</div>
</div>
<div n="15" type="ch">
<div n="1" type="v">Qui timet Deum faciet bona, et qui continens est justitiæ apprehendet illam :</div>
<div n="2" type="v">et obviabit illi quasi mater honorificata, et quasi mulier a virginitate suscipiet illum.</div>
<div n="3" type="v">Cibabit illum pane vitæ et intellectus, et aqua sapientiæ salutaris potabit illum : et firmabitur in illo, et non flectetur :</div>
<div n="4" type="v">et continebit illum, et non confundetur : et exaltabit illum apud proximos suos,</div>
<div n="5" type="v">et in medio ecclesiæ aperiet os ejus, et adimplebit illum spiritu sapientiæ et intellectus, et stola gloriæ vestiet illum.</div>
<div n="6" type="v">Jucunditatem et exsultationem thesaurizabit super illum, et nomine æterno hæreditabit illum.</div>
<div n="7" type="v">Homines stulti non apprehendent illam, et homines sensati obviabunt illi. Homines stulti non videbunt eam : longe enim abest a superbia et dolo.</div>
<div n="8" type="v">Viri mendaces non erunt illius memores : et viri veraces invenientur in illa, et successum habebunt usque ad inspectionem Dei.</div>
<div n="9" type="v">Non est speciosa laus in ore peccatoris,</div>
<div n="10" type="v">quoniam a Deo profecta est sapientia. Sapientiæ enim Dei astabit laus, et in ore fideli abundabit, et Dominator dabit eam illi.</div>
<div n="11" type="v">Non dixeris : Per Deum abest : quæ enim odit ne feceris.</div>
<div n="12" type="v">Non dicas : Ille me implanavit : non enim necessarii sunt ei homines impii.</div>
<div n="13" type="v">Omne execramentum erroris odit Dominus, et non erit amabile timentibus eum.</div>
<div n="14" type="v">Deus ab initio constituit hominem, et reliquit illum in manu consilii sui :</div>
<div n="15" type="v">adjecit mandata et præcepta sua.</div>
<div n="16" type="v">Si volueris mandata servare, conservabunt te, et in perpetuum fidem placitam facere.</div>
<div n="17" type="v">Apposuit tibi aquam et ignem, ad quod volueris porrige manum tuam.</div>
<div n="18" type="v">Ante hominem vita et mors, bonum et malum : quod placuerit ei dabitur illi :</div>
<div n="19" type="v">quoniam multa sapientia Dei, et fortis in potentia, videns omnes sine intermissione.</div>
<div n="20" type="v">Oculi Domini ad timentes eum, et ipse agnoscit omnem operam hominis.</div>
<div n="21" type="v">Nemini mandavit impie agere, et nemini dedit spatium peccandi :</div>
<div n="22" type="v">non enim concupiscit multitudinem filiorum infidelium et inutilium.</div>
</div>
<div n="16" type="ch">
<div n="1" type="v">Ne jucunderis in filiis impiis, si multiplicentur : nec oblecteris super ipsos, si non est timor Dei in illis.</div>
<div n="2" type="v">Non credas vitæ illorum, et ne respexeris in labores eorum.</div>
<div n="3" type="v">Melior est enim unus timens Deum, quam mille filii impii :</div>
<div n="4" type="v">et utile est mori sine filiis, quam relinquere filios impios.</div>
<div n="5" type="v">Ab uno sensato inhabitabitur patria : tribus impiorum deseretur.</div>
<div n="6" type="v">Multa talia vidit oculis meus, et fortiora horum audivit auris mea.</div>
<div n="7" type="v">In synagoga peccantium exardebit ignis, et in gente incredibili exardescet ira.</div>
<div n="8" type="v">Non exoraverunt pro peccatis suis antiqui gigantes, qui destructi sunt confidentes suæ virtuti.</div>
<div n="9" type="v">Et non pepercit peregrinationi Lot, et execratus est eos præ superbia verbi illorum.</div>
<div n="10" type="v">Non misertus est illis, gentem totam perdens, et extollentem se in peccatis suis.</div>
<div n="11" type="v">Et sicut sexcenta millia peditum, qui congregati sunt in duritia cordis sui : et si unus fuisset cervicatus, mirum si fuisset immunis.</div>
<div n="12" type="v">Misericordia enim et ira est cum illo : potens exoratio, et effundens iram.</div>
<div n="13" type="v">Secundum misericordiam suam, sic correptio illius homines secundum opera sua judicat.</div>
<div n="14" type="v">Non effugiet in rapina peccator, et non retardabit sufferentia misericordiam facientis.</div>
<div n="15" type="v">Omnis misericordia faciet locum unicuique, secundum meritum operum suorum, et secundum intellectum peregrinationis ipsius.</div>
<div n="16" type="v">Non dicas : A Deo abscondar : et ex summo, quis mei memorabitur ?</div>
<div n="17" type="v">in populo magno non agnoscar : quæ est enim anima mea in tam immensa creatura ?</div>
<div n="18" type="v">Ecce cælum et cæli cælorum, abyssus, et universa terra, et quæ in eis sunt, in conspectu illius commovebuntur.</div>
<div n="19" type="v">Montes simul, et colles, et fundamenta terræ, cum conspexerit illa Deus, tremore concutientur.</div>
<div n="20" type="v">Et in omnibus his insensatum est cor, et omne cor intelligitur ab illo.</div>
<div n="21" type="v">Et vias illius quis intelligit, et procellam quam nec oculus videbit hominis ?</div>
<div n="22" type="v">Nam plurima illius opera sunt in absconsis : sed opera justitiæ ejus quis enuntiabit, aut quis sustinebit ? longe enim est testamentum a quibusdam, et interrogatio omnium in consummatione est.</div>
<div n="23" type="v">Qui minoratur corde cogitat inania, et vir imprudens et errans cogitat stulta.</div>
<div n="24" type="v">Audi me, fili, et disce disciplinam sensus, et in verbis meis attende in corde tuo :</div>
<div n="25" type="v">et dicam in æquitate disciplinam, et scrutabor enarrare sapientiam : et in verbis meis attende in corde tuo, et dico in æquitate spiritus virtutes quas posuit Deus in opera sua ab initio, et in veritate enuntio scientiam ejus.</div>
<div n="26" type="v">In judicio Dei opera ejus ab initio, et ab institutione ipsorum distinxit partes illorum, et initia eorum in gentibus suis.</div>
<div n="27" type="v">Ornavit in æternum opera illorum : nec esurierunt, nec laboraverunt, et non destiterunt ab operibus suis.</div>
<div n="28" type="v">Unusquisque proximum sibi non angustiabit in æternum :</div>
<div n="29" type="v">non sis incredibilis verbo illius.</div>
<div n="30" type="v">Post hæc Deus in terram respexit, et implevit illam bonis suis :</div>
<div n="31" type="v">anima omnis vitalis denuntiavit ante faciem ipsius, et in ipsam iterum reversio illorum.</div>
</div>
<div n="17" type="ch">
<div n="1" type="v">Deus creavit de terra hominem, et secundum imaginem suam fecit illum :</div>
<div n="2" type="v">et iterum convertit illum in ipsam, et secundum se vestivit illum virtute.</div>
<div n="3" type="v">Numerum dierum et tempus dedit illi, et dedit illi potestatem eorum quæ sunt super terram.</div>
<div n="4" type="v">Posuit timorem illius super omnem carnem, et dominatus est bestiarum et volatilium.</div>
<div n="5" type="v">Creavit ex ipso adjutorium simile sibi : consilium, et linguam, et oculos, et aures, et cor dedit illis excogitandi, et disciplina intellectus replevit illos.</div>
<div n="6" type="v">Creavit illis scientiam spiritus, sensu implevit cor illorum, et mala et bona ostendit illis.</div>
<div n="7" type="v">Posuit oculum suum super corda illorum, ostendere illis magnalia operum suorum :</div>
<div n="8" type="v">ut nomen sanctificationis collaudent, et gloriari in mirabilibus illius ; ut magnalia enarrent operum ejus.</div>
<div n="9" type="v">Addidit illis disciplinam, et legem vitæ hæreditavit illos.</div>
<div n="10" type="v">Testamentum æternum constituit cum illis, et justitiam et judicia sua ostendit illis.</div>
<div n="11" type="v">Et magnalia honoris ejus vidit oculus illorum, et honorem vocis audierunt aures illorum. Et dixit illis : Attendite ab omni iniquo.</div>
<div n="12" type="v">Et mandavit illis unicuique de proximo suo.</div>
<div n="13" type="v">Viæ illorum coram ipso sunt semper : non sunt absconsæ ab oculis ipsius.</div>
<div n="14" type="v">In unamquamque gentem præposuit rectorem :</div>
<div n="15" type="v">et pars Dei Israël facta est manifesta.</div>
<div n="16" type="v">Et omnia opera illorum velut sol in conspectu Dei : et oculi ejus sine intermissione inspicientes in viis eorum.</div>
<div n="17" type="v">Non sunt absconsa testamenta per iniquitatem illorum, et omnes iniquitates eorum in conspectu Dei.</div>
<div n="18" type="v">Eleemosyna viri quasi signaculum cum ipso, et gratiam hominis quasi pupillam conservabit.</div>
<div n="19" type="v">Et postea resurget, et retribuet illis retributionem, unicuique in caput ipsorum, et convertet in interiores partes terræ.</div>
<div n="20" type="v">Pœnitentibus autem dedit viam justitiæ, et confirmavit deficientes sustinere, et destinavit illis sortem veritatis.</div>
<div n="21" type="v">Convertere ad Dominum, et relinque peccata tua :</div>
<div n="22" type="v">precare ante faciem Domini, et minue offendicula.</div>
<div n="23" type="v">Revertere ad Dominum, et avertere ab injustitia tua, et nimis odito execrationem :</div>
<div n="24" type="v">et cognosce justitias et judicia Dei, et sta in sorte propositionis, et orationis altissimi Dei.</div>
<div n="25" type="v">In partes vade sæculi sancti, cum vivis et dantibus confessionem Deo.</div>
<div n="26" type="v">Non demoreris in errore impiorum : ante mortem confitere : a mortuo, quasi nihil, perit confessio.</div>
<div n="27" type="v">Confiteberis vivens, vivus et sanus confiteberis : et laudabis Deum, et gloriaberis in miserationibus illius.</div>
<div n="28" type="v">Quam magna misericordia Domini, et propitiatio illius convertentibus ad se !</div>
<div n="29" type="v">Nec enim omnia possunt esse in hominibus, quoniam non est immortalis filius hominis, et in vanitate malitiæ placuerunt.</div>
<div n="30" type="v">Quid lucidius sole ? et hic deficiet ; aut quid nequius quam quod excogitavit caro et sanguis ? et hoc arguetur.</div>
<div n="31" type="v">Virtutem altitudinis cæli ipse conspicit : et omnes homines terra et cinis.</div>
</div>
<div n="18" type="ch">
<div n="1" type="v">Qui vivet in æternum creavit omnia simul. Deus solus justificabitur, et manet invictus rex in æternum.</div>
<div n="2" type="v">Quis sufficit enarrare opera illius ?</div>
<div n="3" type="v">quis enim investigabit magnalia ejus ?</div>
<div n="4" type="v">virtutem autem magnitudinis ejus quis enuntiabit ? aut quis adjiciet enarrare misericordiam ejus ?</div>
<div n="5" type="v">Non est minuere neque adjicere, nec est invenire magnalia Dei.</div>
<div n="6" type="v">Cum consummaverit homo, tunc incipiet : et cum quieverit, aporiabitur.</div>
<div n="7" type="v">Quid est homo ? et quæ est gratia illius ? et quid bonum aut quid nequam illius ?</div>
<div n="8" type="v">Numerus dierum hominum, ut multum centum anni, quasi gutta aquæ maris deputati sunt : et sicut calculus arenæ, sic exigui anni in die ævi.</div>
<div n="9" type="v">Propter hoc patiens est Deus in illis, et effundit super eos misericordiam suam.</div>
<div n="10" type="v">Vidit præsumptionem cordis eorum, quoniam mala est : et cognovit subversionem illorum, quoniam nequam est.</div>
<div n="11" type="v">Ideo adimplevit propitiationem suam in illis, et ostendit eis viam æquitatis.</div>
<div n="12" type="v">Miseratio hominis circa proximum suum : misericordia autem Dei super omnem carnem.</div>
<div n="13" type="v">Qui misericordiam habet, docet et erudit quasi pastor gregem suum.</div>
<div n="14" type="v">Miseretur excipientis doctrinam miserationis, et qui festinat in judiciis ejus.</div>
<div n="15" type="v">Fili, in bonis non des querelam, et in omni dato non des tristitiam verbi mali.</div>
<div n="16" type="v">Nonne ardorem refrigerabit ros ? sic et verbum melius quam datum.</div>
<div n="17" type="v">Nonne ecce verbum super datum bonum ? sed utraque cum homine justificato.</div>
<div n="18" type="v">Stultus acriter improperabit : et datus indisciplinati tabescere facit oculos.</div>
<div n="19" type="v">Ante judicium para justitiam tibi, et antequam loquaris, disce.</div>
<div n="20" type="v">Ante languorem adhibe medicinam : et ante judicium interroga teipsum, et in conspectu Dei invenies propitiationem.</div>
<div n="21" type="v">Ante languorem humilia te, et in tempore infirmitatis ostende conversationem tuam.</div>
<div n="22" type="v">Non impediaris orare semper, et ne verearis usque ad mortem justificari, quoniam merces Dei manet in æternum.</div>
<div n="23" type="v">Ante orationem præpara animam tuam, et noli esse quasi homo qui tentat Deum.</div>
<div n="24" type="v">Memento iræ in die consummationis, et tempus retributionis in conversatione faciei.</div>
<div n="25" type="v">Memento paupertatis in tempore abundantiæ, et necessitatum paupertatis in die divitiarum.</div>
<div n="26" type="v">A mane usque ad vesperam immutabitur tempus, et hæc omnia citata in oculis Dei.</div>
<div n="27" type="v">Homo sapiens in omnibus metuet, et in diebus delictorum attendet ab inertia.</div>
<div n="28" type="v">Omnis astutus agnoscit sapientiam, et invenienti eam dabit confessionem.</div>
<div n="29" type="v">Sensati in verbis et ipsi sapienter egerunt, et intellexerunt veritatem et justitiam, et impleverunt proverbia et judicia.</div>
<div n="30" type="v">Post concupiscentias tuas non eas, et a voluntate tua avertere.</div>
<div n="31" type="v">Si præstes animæ tuæ concupiscentias ejus, faciat te in gaudium inimicis tuis.</div>
<div n="32" type="v">Ne oblecteris in turbis nec in modicis : assidua enim est commissio illorum.</div>
<div n="33" type="v">Ne fueris mediocris in contentione ex fœnore, et est tibi nihil in sacculo : eris enim invidus vitæ tuæ.</div>
</div>
<div n="19" type="ch">
<div n="1" type="v">Operarius ebriosus non locupletabitur : et qui spernit modica paulatim decidet.</div>
<div n="2" type="v">Vinum et mulieres apostatare faciunt sapientes, et arguent sensatos.</div>
<div n="3" type="v">Et qui se jungit fornicariis erit nequam : putredo et vermes hæreditabunt illum : et extolletur in exemplum majus, et tolletur de numero anima ejus.</div>
<div n="4" type="v">Qui credit cito levis corde est, et minorabitur : et qui delinquit in animam suam, insuper habebitur.</div>
<div n="5" type="v">Qui gaudet iniquitate, denotabitur : et qui odit correptionem, minuetur vita : et qui odit loquacitatem, extinguit malitiam.</div>
<div n="6" type="v">Qui peccat in animam suam, pœnitebit : et qui jucundatur in malitia, denotabitur.</div>
<div n="7" type="v">Ne iteres verbum nequam et durum, et non minoraberis.</div>
<div n="8" type="v">Amico et inimico noli narrare sensum tuum : et si est tibi delictum, noli denudare :</div>
<div n="9" type="v">audiet enim te, et custodiet te, et quasi defendens peccatum, odiet te, et sic aderit tibi semper.</div>
<div n="10" type="v">Audisti verbum adversus proximum tuum ? commoriatur in te, fidens quoniam non te dirumpet.</div>
<div n="11" type="v">A facie verbi parturit fatuus, tamquam gemitus partus infantis.</div>
<div n="12" type="v">Sagitta infixa femori carnis, sic verbum in corde stulti.</div>
<div n="13" type="v">Corripe amicum, ne forte non intellexerit, et dicat : Non feci : aut, si fecerit, ne iterum addat facere.</div>
<div n="14" type="v">Corripe proximum, ne forte non dixerit : et si dixerit, ne forte iteret.</div>
<div n="15" type="v">Corripe amicum, sæpe enim fit commissio :</div>
<div n="16" type="v">et non omni verbo credas. Est qui labitur lingua, sed non ex animo :</div>
<div n="17" type="v">quis est enim qui non deliquerit in lingua sua ? Corripe proximum antequam commineris,</div>
<div n="18" type="v">et da locum timori Altissimi : quia omnis sapientia timor Dei, et in illa timere Deum, et in omni sapientia dispositio legis.</div>
<div n="19" type="v">Et non est sapientia nequitiæ disciplina, et non est cogitatus peccatorum prudentia.</div>
<div n="20" type="v">Est nequitia, et in ipsa execratio, et est insipiens qui minuitur sapientia.</div>
<div n="21" type="v">Melior est homo qui minuitur sapientia, et deficiens sensu, in timore, quam qui abundat sensu, et transgreditur legem Altissimi.</div>
<div n="22" type="v">Est solertia certa, et ipsa iniqua :</div>
<div n="23" type="v">et est qui emittit verbum certum enarrans veritatem. Est qui nequiter humiliat se, et interiora ejus plena sunt dolo :</div>
<div n="24" type="v">et est qui se nimium submittit a multa humilitate : et est qui inclinat faciem suam, et fingit se non videre quod ignoratum est :</div>
<div n="25" type="v">et si ab imbecillitate virium vetetur peccare, si invenerit tempus malefaciendi, malefaciet.</div>
<div n="26" type="v">Ex visu cognoscitur vir, et ab occursu faciei cognoscitur sensatus.</div>
<div n="27" type="v">Amictus corporis, et risus dentium, et ingressus hominis, enuntiant de illo.</div>
<div n="28" type="v">Est correptio mendax in ira contumeliosi, et est judicium quod non probatur esse bonum : et est tacens, et ipse est prudens.</div>
</div>
<div n="20" type="ch">
<div n="1" type="v">Quam bonum est arguere, quam irasci, et confitentem in oratione non prohibere !</div>
<div n="2" type="v">Concupiscentia spadonis devirginabit juvenculam :</div>
<div n="3" type="v">sic qui facit per vim judicium iniquum.</div>
<div n="4" type="v">Quam bonum est correptum manifestare pœnitentiam ! sic enim effugies voluntarium peccatum.</div>
<div n="5" type="v">Est tacens qui invenitur sapiens : et est odibilis qui procax est ad loquendum.</div>
<div n="6" type="v">Est tacens non habens sensum loquelæ : et est tacens sciens tempus aptum.</div>
<div n="7" type="v">Homo sapiens tacebit usque ad tempus : lascivus autem et imprudens non servabunt tempus.</div>
<div n="8" type="v">Qui multis utitur verbis lædet animam suam : et qui potestatem sibi sumit injuste, odietur.</div>
<div n="9" type="v">Est processio in malis viro indisciplinato, et est inventio in detrimentum.</div>
<div n="10" type="v">Est datum quod non est utile, et est datum cujus retributio duplex.</div>
<div n="11" type="v">Est propter gloriam minoratio, et est qui ab humilitate levabit caput.</div>
<div n="12" type="v">Est qui multa redimat modico pretio, et restituens ea in septuplum.</div>
<div n="13" type="v">Sapiens in verbis seipsum amabilem facit : gratiæ autem fatuorum effundentur.</div>
<div n="14" type="v">Datus insipientis non erit utilis tibi : oculi enim illius septemplices sunt.</div>
<div n="15" type="v">Exigua dabit, et multa improperabit : et apertio oris illius inflammatio est.</div>
<div n="16" type="v">Hodie fœneratur quis, et cras expetit : odibilis est homo hujusmodi.</div>
<div n="17" type="v">Fatuo non erit amicus, et non erit gratia bonis illius :</div>
<div n="18" type="v">qui enim edunt panem illius, falsæ linguæ sunt. Quoties et quanti irridebunt eum !</div>
<div n="19" type="v">neque enim quod habendum erat directo sensu distribuit ; similiter et quod non erat habendum.</div>
<div n="20" type="v">Lapsus falsæ linguæ quasi qui in pavimento cadens : sic casus malorum festinanter veniet.</div>
<div n="21" type="v">Homo acharis quasi fabula vana, in ore indisciplinatorum assidua erit.</div>
<div n="22" type="v">Ex ore fatui reprobabitur parabola : non enim dicit illam in tempore suo.</div>
<div n="23" type="v">Est qui vetatur peccare præ inopia, et in requie sua stimulabitur.</div>
<div n="24" type="v">Est qui perdet animam suam præ confusione, et ab imprudenti persona perdet eam : personæ autem acceptione perdet se.</div>
<div n="25" type="v">Est qui præ confusione promittit amico, et lucratus est eum inimicum gratis.</div>
<div n="26" type="v">Opprobrium nequam in homine mendacium : et in ore indisciplinatorum assidue erit.</div>
<div n="27" type="v">Potior fur quam assiduitas viri mendacis : perditionem autem ambo hæreditabunt.</div>
<div n="28" type="v">Mores hominum mendacium sine honore, et confusio illorum cum ipsis sine intermissione.</div>
<div n="29" type="v">Sapiens in verbis producet seipsum, et homo prudens placebit magnatis.</div>
<div n="30" type="v">Qui operatur terram suam inaltabit acervum frugum, et qui operatur justitiam, ipse exaltabitur : qui vero placet magnatis effugiet iniquitatem.</div>
<div n="31" type="v">Xenia et dona excæcant oculos judicum, et quasi mutus, in ore avertit correptiones eorum.</div>
<div n="32" type="v">Sapientia absconsa, et thesaurus invisus, quæ utilitas in utrisque ?</div>
<div n="33" type="v">Melior est qui celat insipientiam suam, quam homo qui abscondit sapientiam suam.</div>
</div>
<div n="21" type="ch">
<div n="1" type="v">Fili, peccasti, non adjicias iterum : sed et de pristinis deprecare, ut tibi dimittantur.</div>
<div n="2" type="v">Quasi a facie colubri fuge peccata : et si accesseris ad illa, suscipient te.</div>
<div n="3" type="v">Dentes leonis dentes ejus, interficientes animas hominum.</div>
<div n="4" type="v">Quasi rhomphæa bis acuta omnis iniquitas : plagæ illius non est sanitas.</div>
<div n="5" type="v">Objurgatio et injuriæ annullabunt substantiam, et domus quæ nimis locuples est annullabitur superbia : sic substantia superbi eradicabitur.</div>
<div n="6" type="v">Deprecatio pauperis ex ore usque ad aures ejus perveniet, et judicium festinato adveniet illi.</div>
<div n="7" type="v">Qui odit correptionem vestigium est peccatoris, et qui timet Deum convertetur ad cor suum.</div>
<div n="8" type="v">Notus a longe potens lingua audaci, et sensatus scit labi se ab ipso.</div>
<div n="9" type="v">Qui ædificat domum suam impendiis alienis, quasi qui colligat lapides suos in hieme.</div>
<div n="10" type="v">Stupa collecta synagoga peccantium, et consummatio illorum flamma ignis.</div>
<div n="11" type="v">Via peccatorum complanata lapidibus : et in fine illorum inferi, et tenebræ, et pœnæ.</div>
<div n="12" type="v">Qui custodit justitiam, continebit sensum ejus.</div>
<div n="13" type="v">Consummatio timoris Dei, sapientia et sensus.</div>
<div n="14" type="v">Non erudietur qui non est sapiens in bono.</div>
<div n="15" type="v">Est autem sapientia quæ abundat in malo, et non est sensus ubi est amaritudo.</div>
<div n="16" type="v">Scientia sapientis tamquam inundatio abundabit, et consilium illius sicut fons vitæ permanet.</div>
<div n="17" type="v">Cor fatui quasi vas confractum, et omnem sapientiam non tenebit.</div>
<div n="18" type="v">Verbum sapiens quodcumque audierit scius, laudabit, et ad se adjiciet : audivit luxuriosus, et displicebit illi, et projiciet illud post dorsum suum.</div>
<div n="19" type="v">Narratio fatui quasi sarcina in via : nam in labiis sensati invenietur gratia.</div>
<div n="20" type="v">Os prudentis quæritur in ecclesia, et verba illius cogitabunt in cordibus suis.</div>
<div n="21" type="v">Tamquam domus exterminata, sic fatuo sapientia : et scientia insensati inenarrabilia verba.</div>
<div n="22" type="v">Compedes in pedibus, stulto doctrina : et quasi vincula manuum super manum dextram.</div>
<div n="23" type="v">Fatuus in risu exaltat vocem suam : vir autem sapiens vix tacite ridebit.</div>
<div n="24" type="v">Ornamentum aureum prudenti doctrina, et quasi brachiale in brachio dextro.</div>
<div n="25" type="v">Pes fatui facilis in domum proximi : et homo peritus confundetur a persona potentis.</div>
<div n="26" type="v">Stultus a fenestra respiciet in domum : vir autem eruditus foris stabit.</div>
<div n="27" type="v">Stultitia hominis auscultare per ostium : et prudens gravabitur contumelia.</div>
<div n="28" type="v">Labia imprudentium stulta narrabunt ; verba autem prudentium statera ponderabuntur.</div>
<div n="29" type="v">In ore fatuorum cor illorum, et in corde sapientium os illorum.</div>
<div n="30" type="v">Dum maledicit impius diabolum, maledicit ipse animam suam.</div>
<div n="31" type="v">Susurro coinquinabit animam suam, et in omnibus odietur, et qui cum eo manserit odiosus erit : tacitus et sensatus honorabitur.</div>
</div>
<div n="22" type="ch">
<div n="1" type="v">In lapide luteo lapidatus est piger : et omnes loquentur super aspernationem illius.</div>
<div n="2" type="v">De stercore boum lapidatus est piger : et omnis qui tetigerit eum excutiet manus.</div>
<div n="3" type="v">Confusio patris est de filio indisciplinato : filia autem in deminoratione fiet.</div>
<div n="4" type="v">Filia prudens hæreditas viro suo : nam quæ confundit, in contumeliam fit genitoris.</div>
<div n="5" type="v">Patrem et virum confundit audax, et ab impiis non minorabitur : ab utrisque autem inhonorabitur.</div>
<div n="6" type="v">Musica in luctu importuna narratio : flagella et doctrina in omni tempore sapientia.</div>
<div n="7" type="v">Qui docet fatuum, quasi qui conglutinat testam.</div>
<div n="8" type="v">Qui narrat verbum non audienti, quasi qui excitat dormientem de gravi somno.</div>
<div n="9" type="v">Cum dormiente loquitur qui enarrat stulto sapientiam : et in fine narrationis dicit : Quis est hic ?</div>
<div n="10" type="v">Supra mortuum plora, defecit enim lux ejus : et supra fatuum plora, defecit enim sensus.</div>
<div n="11" type="v">Modicum plora super mortuum, quoniam requievit :</div>
<div n="12" type="v">nequissimi enim nequissima vita super mortem fatui.</div>
<div n="13" type="v">Luctus mortui septem dies : fatui autem et impii omnes dies vitæ illorum.</div>
<div n="14" type="v">Cum stulto ne multum loquaris, et cum insensato ne abieris.</div>
<div n="15" type="v">Serva te ab illo, ut non molestiam habeas, et non coinquinaberis peccato illius.</div>
<div n="16" type="v">Deflecte ab illo, et invenies requiem, et non acediaberis in stultitia illius.</div>
<div n="17" type="v">Super plumbum quid gravabitur ? et quod illi aliud nomen quam fatuus ?</div>
<div n="18" type="v">Arenam, et salem, et massam ferri facilius est ferre quam hominem imprudentem, et fatuum, et impium.</div>
<div n="19" type="v">Loramentum ligneum colligatum in fundamento ædificii non dissolvetur, sic et cor confirmatum in cogitatione consilii.</div>
<div n="20" type="v">Cogitatus sensati in omni tempore metu non depravabitur.</div>
<div n="21" type="v">Sicut pali in excelsis, et cæmenta sine impensa posita, contra faciem venti non permanebunt :</div>
<div n="22" type="v">sic et cor timidum in cogitatione stulti contra impetum timoris non resistet.</div>
<div n="23" type="v">Sicut cor trepidum in cogitatione fatui omni tempore non metuet, sic et qui in præceptis Dei permanet semper.</div>
<div n="24" type="v">Pungens oculum deducit lacrimas, et qui pungit cor profert sensum.</div>
<div n="25" type="v">Mittens lapidem in volatilia, dejiciet illa : sic et qui conviciatur amico, dissolvit amicitiam.</div>
<div n="26" type="v">Ad amicum etsi produxeris gladium, non desperes : est enim regressus. Ad amicum</div>
<div n="27" type="v">si aperueris os triste, non timeas : est enim concordatio : excepto convitio, et improperio, et superbia, et mysterii revelatione, et plaga dolosa : in his omnibus effugiet amicus.</div>
<div n="28" type="v">Fidem posside cum amico in paupertate illius, ut et in bonis illius læteris.</div>
<div n="29" type="v">In tempore tribulationis illius permane illi fidelis, ut et in hæreditate illius cohæres sis.</div>
<div n="30" type="v">Ante ignem camini vapor et fumus ignis inaltatur : sic et ante sanguinem maledicta, et contumeliæ, et minæ.</div>
<div n="31" type="v">Amicum salutare non confundar, a facie illius non me abscondam : et si mala mihi evenerint per illum, sustinebo.</div>
<div n="32" type="v">Omnis qui audiet cavebit se ab eo.</div>
<div n="33" type="v">Quis dabit ori meo custodiam, et super labia mea signaculum certum, ut non cadam ab ipsis, et lingua mea perdat me ?</div>
</div>
<div n="23" type="ch">
<div n="1" type="v">Domine, pater et dominator vitæ meæ, ne derelinquas me in consilio eorum, nec sinas me cadere in illis.</div>
<div n="2" type="v">Quis superponet in cogitatu meo flagella, et in corde meo doctrinam sapientiæ, ut ignorationibus eorum non parcant mihi, et non appareant delicta eorum,</div>
<div n="3" type="v">et ne adincrescant ignorantiæ meæ, et multiplicentur delicta mea, et peccata mea abundent, et incidam in conspectu adversariorum meorum, et gaudeat super me inimicus meus ?</div>
<div n="4" type="v">Domine, pater et Deus vitæ meæ, ne derelinquas me in cogitatu illorum.</div>
<div n="5" type="v">Extollentiam oculorum meorum ne dederis mihi, et omne desiderium averte a me.</div>
<div n="6" type="v">Aufer a me ventris concupiscentias, et concubitus concupiscentiæ ne apprehendant me, et animæ irreverenti et infrunitæ ne tradas me.</div>
<div n="7" type="v">Doctrinam oris audite, filii : et qui custodierit illam non periet labiis, nec scandalizabitur in operibus nequissimis.</div>
<div n="8" type="v">In vanitate sua apprehenditur peccator : et superbus et maledicus scandalizabitur in illis.</div>
<div n="9" type="v">Jurationi non assuescat os tuum : multi enim casus in illa.</div>
<div n="10" type="v">Nominatio vero Dei non sit assidua in ore tuo, et nominibus sanctorum non admiscearis, quoniam non erit immunis ab eis.</div>
<div n="11" type="v">Sicut enim servus interrogatus assidue a livore non minuitur, sic omnis jurans et nominans in toto a peccato non purgabitur.</div>
<div n="12" type="v">Vir multum jurans implebitur iniquitate, et non discedet a domo illius plaga.</div>
<div n="13" type="v">Et si frustraverit, delictum illius super ipsum erit : et si dissimulaverit, delinquit dupliciter :</div>
<div n="14" type="v">et si in vacuum juraverit, non justificabitur : replebitur enim retributione domus illius.</div>
<div n="15" type="v">Est et alia loquela contraria morti : non inveniatur in hæreditate Jacob.</div>
<div n="16" type="v">Etenim a misericordibus omnia hæc auferentur, et in delictis non volutabuntur.</div>
<div n="17" type="v">Indisciplinatæ loquelæ non assuescat os tuum : est enim in illa verbum peccati.</div>
<div n="18" type="v">Memento patris et matris tuæ : in medio enim magnatorum consistis :</div>
<div n="19" type="v">ne forte obliviscatur te Deus in conspectu illorum, et assiduitate tua infatuatus, improperium patiaris, et maluisses non nasci, et diem nativitatis tuæ maledicas.</div>
<div n="20" type="v">Homo assuetus in verbis improperii in omnibus diebus suis non erudietur.</div>
<div n="21" type="v">Duo genera abundant in peccatis, et tertium adducit iram et perditionem.</div>
<div n="22" type="v">Anima calida quasi ignis ardens, non extinguetur donec aliquid glutiat :</div>
<div n="23" type="v">et homo nequam in ore carnis suæ non desinet donec incendat ignem.</div>
<div n="24" type="v">Homini fornicario omnis panis dulcis : non fatigabitur transgrediens usque ad finem.</div>
<div n="25" type="v">Omnis homo qui transgreditur lectum suum, contemnens in animam suam, et dicens : Quis me videt ?</div>
<div n="26" type="v">Tenebræ circumdant me, et parietes cooperiunt me, et nemo circumspicit me : quem vereor ? delictorum meorum non memorabitur Altissimus.</div>
<div n="27" type="v">Et non intelligit quoniam omnia videt oculus illius, quoniam expellit a se timorem Dei hujusmodi hominis timor, et oculi hominum timentes illum :</div>
<div n="28" type="v">et non cognovit quoniam oculi Domini multo plus lucidiores sunt super solem, circumspicientes omnes vias hominum, et profundum abyssi, et hominum corda, intuentes in absconditas partes.</div>
<div n="29" type="v">Domino enim Deo antequam crearentur omnia sunt agnita : sic et post perfectum respicit omnia.</div>
<div n="30" type="v">Hic in plateis civitatis vindicabitur, et quasi pullus equinus fugabitur, et ubi non speravit apprehendetur.</div>
<div n="31" type="v">Et erit dedecus omnibus, eo quod non intellexerit timorem Domini.</div>
<div n="32" type="v">Sic et mulier omnis relinquens virum suum, et statuens hæreditatem ex alieno matrimonio :</div>
<div n="33" type="v">primo enim in lege Altissimi incredibilis fuit : secundo in virum suum deliquit : tertio in adulterio fornicata est, et ex alio viro filios statuit sibi.</div>
<div n="34" type="v">Hæc in ecclesiam adducetur, et in filios ejus respicietur :</div>
<div n="35" type="v">non tradent filii ejus radices, et rami ejus non dabunt fructum :</div>
<div n="36" type="v">derelinquet in maledictum memoriam ejus, et dedecus illius non delebitur.</div>
<div n="37" type="v">Et agnoscent qui derelicti sunt, quoniam nihil melius est quam timor Dei, et nihil dulcius quam respicere in mandatis Domini.</div>
<div n="38" type="v">Gloria magna est sequi Dominum : longitudo enim dierum assumetur ab eo.</div>
</div>
<div n="24" type="ch">
<div n="1" type="v">Sapientia laudabit animam suam, et in Deo honorabitur, et in medio populi sui gloriabitur,</div>
<div n="2" type="v">et in ecclesiis Altissimi aperiet os suum, et in conspectu virtutis illius gloriabitur,</div>
<div n="3" type="v">et in medio populi sui exaltabitur, et in plenitudine sancta admirabitur,</div>
<div n="4" type="v">et in multitudine electorum habebit laudem, et inter benedictos benedicetur, dicens :</div>
<div n="5" type="v">Ego ex ore Altissimi prodivi, primogenita ante omnem creaturam.</div>
<div n="6" type="v">Ego feci in cælis ut oriretur lumen indeficiens, et sicut nebula texi omnem terram.</div>
<div n="7" type="v">Ego in altissimis habitavi, et thronus meus in columna nubis.</div>
<div n="8" type="v">Gyrum cæli circuivi sola, et profundum abyssi penetravi : in fluctibus maris ambulavi.</div>
<div n="9" type="v">Et in omni terra steti : et in omni populo,</div>
<div n="10" type="v">et in omni gente primatum habui :</div>
<div n="11" type="v">et omnium excellentium et humilium corda virtute calcavi. Et in his omnibus requiem quæsivi, et in hæreditate Domini morabor.</div>
<div n="12" type="v">Tunc præcepit, et dixit mihi Creator omnium : et qui creavit me, requievit in tabernaculo meo.</div>
<div n="13" type="v">Et dixit mihi : In Jacob inhabita, et in Israël hæreditare, et in electis meis mitte radices.</div>
<div n="14" type="v">Ab initio et ante sæcula creata sum, et usque ad futurum sæculum non desinam : et in habitatione sancta coram ipso ministravi.</div>
<div n="15" type="v">Et sic in Sion firmata sum, et in civitate sanctificata similiter requievi, et in Jerusalem potestas mea.</div>
<div n="16" type="v">Et radicavi in populo honorificato, et in parte Dei mei hæreditas illius, et in plenitudine sanctorum detentio mea.</div>
<div n="17" type="v">Quasi cedrus exaltata sum in Libano, et quasi cypressus in monte Sion :</div>
<div n="18" type="v">quasi palma exaltata sum in Cades, et quasi plantatio rosæ in Jericho :</div>
<div n="19" type="v">quasi oliva speciosa in campis, et quasi platanus exaltata sum juxta aquam in plateis.</div>
<div n="20" type="v">Sicut cinnamomum et balsamum aromatizans odorem dedi ; quasi myrrha electa dedi suavitatem odoris :</div>
<div n="21" type="v">et quasi storax, et galbanus, et ungula, et gutta, et quasi Libanus non incisus vaporavi habitationem meam, et quasi balsamum non mistum odor meus.</div>
<div n="22" type="v">Ego quasi terebinthus extendi ramos meos, et rami mei honoris et gratiæ.</div>
<div n="23" type="v">Ego quasi vitis fructificavi suavitatem odoris : et flores mei fructus honoris et honestatis.</div>
<div n="24" type="v">Ego mater pulchræ dilectionis, et timoris, et agnitionis, et sanctæ spei.</div>
<div n="25" type="v">In me gratia omnis viæ et veritatis : in me omnis spes vitæ et virtutis.</div>
<div n="26" type="v">Transite ad me, omnes qui concupiscitis me, et a generationibus meis implemini :</div>
<div n="27" type="v">spiritus enim meus super mel dulcis, et hæreditas mea super mel et favum.</div>
<div n="28" type="v">Memoria mea in generatione sæculorum.</div>
<div n="29" type="v">Qui edunt me, adhuc esurient, et qui bibunt me, adhuc sitient.</div>
<div n="30" type="v">Qui audit me non confundetur, et qui operantur in me non peccabunt :</div>
<div n="31" type="v">qui elucidant me, vitam æternam habebunt.</div>
<div n="32" type="v">Hæc omnia liber vitæ, et testamentum Altissimi, et agnitio veritatis.</div>
<div n="33" type="v">Legem mandavit Moyses in præceptis justitiarum, et hæreditatem domui Jacob, et Israël promissiones.</div>
<div n="34" type="v">Posuit David, puero suo, excitare regem ex ipso fortissimum, et in throno honoris sedentem in sempiternum.</div>
<div n="35" type="v">Qui implet quasi Phison sapientiam, et sicut Tigris in diebus novorum :</div>
<div n="36" type="v">qui adimplet quasi Euphrates sensum, qui multiplicat quasi Jordanis in tempore messis :</div>
<div n="37" type="v">qui mittit disciplinam sicut lucem, et assistens quasi Gehon in die vindemiæ.</div>
<div n="38" type="v">Qui perficit primus scire ipsam, et infirmior non investigabit eam.</div>
<div n="39" type="v">A mari enim abundavit cogitatio ejus, et consilium illius ab abysso magna.</div>
<div n="40" type="v">Ego sapientiam effudi flumina :</div>
<div n="41" type="v">ego quasi trames aquæ immensæ de fluvio : ego quasi fluvii dioryx, et sicut aquæductus exivi de paradiso.</div>
<div n="42" type="v">Dixi : Rigabo hortum meum plantationum, et inebriabo prati mei fructum.</div>
<div n="43" type="v">Et ecce factus est mihi trames abundans, et fluvius meus appropinquavit ad mare :</div>
<div n="44" type="v">quoniam doctrinam quasi antelucanum illumino omnibus, et enarrabo illam usque ad longinquum.</div>
<div n="45" type="v">Penetrabo omnes inferiores partes terræ, et inspiciam omnes dormientes, et illuminabo omnes sperantes in Domino.</div>
<div n="46" type="v">Adhuc doctrinam quasi prophetiam effundam, et relinquam illam quærentibus sapientiam, et non desinam in progenies illorum usque in ævum sanctum.</div>
<div n="47" type="v">Videte quoniam non soli mihi laboravi, sed omnibus exquirentibus veritatem.</div>
</div>
<div n="25" type="ch">
<div n="1" type="v">In tribus placitum est spiritui meo, quæ sunt probata coram Deo et hominibus :</div>
<div n="2" type="v">concordia fratrum, et amor proximorum, et vir et mulier bene sibi consentientes.</div>
<div n="3" type="v">Tres species odivit anima mea, et aggravor valde animæ illorum :</div>
<div n="4" type="v">pauperem superbum, divitem mendacem, senem fatuum et insensatum.</div>
<div n="5" type="v">Quæ in juventute tua non congregasti, quomodo in senectute tua invenies ?</div>
<div n="6" type="v">Quam speciosum canitiei judicium, et presbyteris cognoscere consilium !</div>
<div n="7" type="v">Quam speciosa veteranis sapientia, et gloriosus intellectus et consilium !</div>
<div n="8" type="v">Corona senum multa peritia, et gloria illorum timor Dei.</div>
<div n="9" type="v">Novem insuspicabilia cordis magnificavi : et decimum dicam in lingua hominibus :</div>
<div n="10" type="v">homo qui jucundatur in filiis, vivens et videns subversionem inimicorum suorum.</div>
<div n="11" type="v">Beatus qui habitat cum muliere sensata, et qui lingua sua non est lapsus, et qui non servivit indignis se.</div>
<div n="12" type="v">Beatus qui invenit amicum verum, et qui enarrat justitiam auri audienti.</div>
<div n="13" type="v">Quam magnus qui invenit sapientiam et scientiam ! sed non est super timentem Dominum.</div>
<div n="14" type="v">Timor Dei super omnia se superposuit.</div>
<div n="15" type="v">Beatus homo cui donatum est habere timorem Dei : qui tenet illum, cui assimilabitur ?</div>
<div n="16" type="v">Timor Dei initium dilectionis ejus : fidei autem initium agglutinandum est ei.</div>
<div n="17" type="v">Omnis plaga tristitia cordis est, et omnis malitia nequitia mulieris.</div>
<div n="18" type="v">Et omnem plagam, et non plagam videbit cordis :</div>
<div n="19" type="v">et omnem nequitiam, et non nequitiam mulieris :</div>
<div n="20" type="v">et omnem obductum, et non obductum odientium :</div>
<div n="21" type="v">et omnem vindictam, et non vindictam inimicorum.</div>
<div n="22" type="v">Non est caput nequius super caput colubri,</div>
<div n="23" type="v">et non est ira super iram mulieris. Commorari leoni et draconi placebit, quam habitare cum muliere nequam.</div>
<div n="24" type="v">Nequitia mulieris immutat faciem ejus : et obcæcat vultum suum tamquam ursus, et quasi saccum ostendit. In medio proximorum ejus</div>
<div n="25" type="v">ingemuit vir ejus, et audiens suspiravit modicum.</div>
<div n="26" type="v">Brevis omnis malitia super malitiam mulieris : sors peccatorum cadat super illam.</div>
<div n="27" type="v">Sicut ascensus arenosus in pedibus veterani, sic mulier linguata homini quieto.</div>
<div n="28" type="v">Ne respicias in mulieris speciem, et non concupiscas mulierem in specie.</div>
<div n="29" type="v">Mulieris ira, et irreverentia, et confusio magna.</div>
<div n="30" type="v">Mulier si primatum habeat, contraria est viro suo.</div>
<div n="31" type="v">Cor humile, et facies tristis, et plaga cordis, mulier nequam.</div>
<div n="32" type="v">Manus debiles et genua dissoluta, mulier quæ non beatificat virum suum.</div>
<div n="33" type="v">A muliere initium factum est peccati, et per illam omnes morimur.</div>
<div n="34" type="v">Non des aquæ tuæ exitum, nec modicum : nec mulieri nequam veniam prodeundi.</div>
<div n="35" type="v">Si non ambulaverit ad manum tuam, confundet te in conspectu inimicorum.</div>
<div n="36" type="v">A carnibus tuis abscinde illam, ne semper te abutatur.</div>
</div>
<div n="26" type="ch">
<div n="1" type="v">Mulieris bonæ beatus vir : numerus enim annorum illius duplex.</div>
<div n="2" type="v">Mulier fortis oblectat virum suum, et annos vitæ illius in pace implebit.</div>
<div n="3" type="v">Pars bona mulier bona, in parte timentium Deum dabitur viro pro factis bonis :</div>
<div n="4" type="v">divitis autem et pauperis cor bonum, in omni tempore vultus illorum hilaris.</div>
<div n="5" type="v">A tribus timuit cor meum, et in quarto facies mea metuit :</div>
<div n="6" type="v">delaturam civitatis, et collectionem populi :</div>
<div n="7" type="v">columniam mendacem super mortem omnia gravia :</div>
<div n="8" type="v">dolor cordis et luctus, mulier zelotypa.</div>
<div n="9" type="v">In muliere zelotypa flagellum linguæ, omnibus communicans.</div>
<div n="10" type="v">Sicut boum jugum quod movetur, ita et mulier nequam : qui tenet illam quasi qui apprehendit scorpionem.</div>
<div n="11" type="v">Mulier ebriosa ira magna, et contumelia : et turpitudo illius non tegetur.</div>
<div n="12" type="v">Fornicatio mulieris in extollentia oculorum, et in palpebris illius agnoscetur.</div>
<div n="13" type="v">In filia non avertente se, firma custodiam, ne inventa occasione utatur se.</div>
<div n="14" type="v">Ab omni irreverentia oculorum ejus cave, et ne mireris si te neglexerit.</div>
<div n="15" type="v">Sicut viator sitiens ad fontem os aperiet, et ab omni aqua proxima bibet, et contra omnem palum sedebit, et contra omnem sagittam aperiet pharetram donec deficiat.</div>
<div n="16" type="v">Gratia mulieris sedulæ delectabit virum suum, et ossa illius impinguabit.</div>
<div n="17" type="v">Disciplina illius datum Dei est.</div>
<div n="18" type="v">Mulier sensata et tacita, non est immutatio eruditæ animæ.</div>
<div n="19" type="v">Gratia super gratiam mulier sancta et pudorata.</div>
<div n="20" type="v">Omnis autem ponderatio non est digna continentis animæ.</div>
<div n="21" type="v">Sicut sol oriens mundo in altissimis Dei, sic mulieris bonæ species in ornamentum domus ejus.</div>
<div n="22" type="v">Lucerna splendens super candelabrum sanctum, et species faciei super ætatem stabilem.</div>
<div n="23" type="v">Columnæ aureæ super bases argenteas, et pedes firmi super plantas stabilis mulieris.</div>
<div n="24" type="v">Fundamenta æterna supra petram solidam, et mandata Dei in corde mulieris sanctæ.</div>
<div n="25" type="v">In duobus contristatum est cor meum, et in tertio iracundia mihi advenit :</div>
<div n="26" type="v">vir bellator deficiens per inopiam ; et vir sensatus contemptus ;</div>
<div n="27" type="v">et qui transgreditur a justitia ad peccatum : Deus paravit eum ad rhomphæam.</div>
<div n="28" type="v">Duæ species difficiles et periculosæ mihi apparuerunt : difficile exuitur negotians a negligentia, et non justificabitur caupo a peccatis labiorum.</div>
</div>
<div n="27" type="ch">
<div n="1" type="v">Propter inopiam multi deliquerunt : et qui quærit locupletari avertit oculum suum.</div>
<div n="2" type="v">Sicut in medio compaginis lapidum palus figitur, sic et inter medium venditionis et emptionis angustiabitur peccatum :</div>
<div n="3" type="v">conteretur cum delinquente delictum.</div>
<div n="4" type="v">Si non in timore Domini tenueris te instanter, cito subvertetur domus tua.</div>
<div n="5" type="v">Sicut in percussura cribri remanebit pulvis, sic aporia hominis in cogitatu illius.</div>
<div n="6" type="v">Vasa figuli probat fornax, et homines justos tentatio tribulationis.</div>
<div n="7" type="v">Sicut rusticatio de ligno ostendit fructum illius, sic verbum ex cogitatu cordis hominis.</div>
<div n="8" type="v">Ante sermonem non laudes virum : hæc enim tentatio est hominum.</div>
<div n="9" type="v">Si sequaris justitiam, apprehendes illam, et indues quasi poderem honoris : et inhabitabis cum ea, et proteget te in sempiternum, et in die agnitionis invenies firmamentum.</div>
<div n="10" type="v">Volatilia ad sibi similia conveniunt : et veritas ad eos qui operantur illam revertetur.</div>
<div n="11" type="v">Leo venationi insidiatur semper : sic peccata operantibus iniquitates.</div>
<div n="12" type="v">Homo sanctus in sapientia manet sicut sol : nam stultus sicut luna mutatur.</div>
<div n="13" type="v">In medio insensatorum serva verbum tempori : in medio autem cogitantium assiduus esto.</div>
<div n="14" type="v">Narratio peccantium odiosa, et risus illorum in deliciis peccati.</div>
<div n="15" type="v">Loquela multum jurans horripilationem capiti statuet, et irreverentia ipsius obturatio aurium.</div>
<div n="16" type="v">Effusio sanguinis in rixa superborum, et maledictio illorum auditus gravis.</div>
<div n="17" type="v">Qui denudat arcana amici fidem perdit, et non inveniet amicum ad animum suum.</div>
<div n="18" type="v">Dilige proximum, et conjungere fide cum illo.</div>
<div n="19" type="v">Quod si denudaveris absconsa illius, non persequeris post eum.</div>
<div n="20" type="v">Sicut enim homo qui perdit amicum suum, sic et qui perdit amicitiam proximi sui.</div>
<div n="21" type="v">Et sicut qui dimittit avem de manu sua, sic dereliquisti proximum tuum, et non eum capies.</div>
<div n="22" type="v">Non illum sequaris, quoniam longe abest : effugit enim quasi caprea de laqueo, quoniam vulnerata est anima ejus :</div>
<div n="23" type="v">ultra eum non poteris colligare. Et maledicti est concordatio :</div>
<div n="24" type="v">denudare autem amici mysteria, desperatio est animæ infelicis.</div>
<div n="25" type="v">Annuens oculo fabricat iniqua, et nemo eum abjiciet.</div>
<div n="26" type="v">In conspectu oculorum tuorum condulcabit os suum, et super sermones tuos admirabitur : novissime autem pervertet os suum, et in verbis tuis dabit scandalum.</div>
<div n="27" type="v">Multa odivi, et non coæquavi ei, et Dominus odiet illum.</div>
<div n="28" type="v">Qui in altum mittit lapidem, super caput ejus cadet : et plaga dolosa dolosi dividet vulnera.</div>
<div n="29" type="v">Et qui foveam fodit incidet in eam : et qui statuit lapidem proximo offendet in eo : et qui laqueum alii ponit, peribit in illo.</div>
<div n="30" type="v">Facienti nequissimum consilium, super ipsum devolvetur, et non agnoscet unde adveniat illi.</div>
<div n="31" type="v">Illusio et improperium superborum, et vindicta sicut leo insidiabitur illi.</div>
<div n="32" type="v">Laqueo peribunt qui oblectantur casu justorum, dolor autem consumet illos antequam moriantur.</div>
<div n="33" type="v">Ira et furor utraque execrabilia sunt, et vir peccator continens erit illorum.</div>
</div>
<div n="28" type="ch">
<div n="1" type="v">Qui vindicari vult, a Domino inveniet vindictam, et peccata illius servans servabit.</div>
<div n="2" type="v">Relinque proximo tuo nocenti te, et tunc deprecanti tibi peccata solventur.</div>
<div n="3" type="v">Homo homini reservat iram, et a Deo quærit medelam :</div>
<div n="4" type="v">in hominem similem sibi non habet misericordiam, et de peccatis suis deprecatur.</div>
<div n="5" type="v">Ipse cum caro sit reservat iram, et propitiationem petit a Deo : quis exorabit pro delictis illius ?</div>
<div n="6" type="v">Memento novissimorum, et desine inimicari :</div>
<div n="7" type="v">tabitudo enim et mors imminent in mandatis ejus.</div>
<div n="8" type="v">Memorare timorem Dei, et non irascaris proximo.</div>
<div n="9" type="v">Memorare testamentum Altissimi, et despice ignorantiam proximi.</div>
<div n="10" type="v">Abstine te a lite, et minues peccata.</div>
<div n="11" type="v">Homo enim iracundus incendit litem, et vir peccator turbabit amicos, et in medio pacem habentium immittet inimicitiam.</div>
<div n="12" type="v">Secundum enim ligna silvæ sic ignis exardescit : et secundum virtutem hominis sic iracundia illius erit, et secundum substantiam suam exaltabit iram suam.</div>
<div n="13" type="v">Certamen festinatum incendit ignem, et lis festinans effundit sanguinem : et lingua testificans adducit mortem.</div>
<div n="14" type="v">Si sufflaveris in scintillam, quasi ignis exardebit : et si exspueris super illam, extinguetur : utraque ex ore proficiscuntur.</div>
<div n="15" type="v">Susurro et bilinguis maledictus, multos enim turbabit pacem habentes.</div>
<div n="16" type="v">Lingua tertia multos commovit, et dispersit illos de gente in gentem.</div>
<div n="17" type="v">Civitates muratas divitum destruxit, et domus magnatorum effodit.</div>
<div n="18" type="v">Virtutes populorum concidit, et gentes fortes dissolvit.</div>
<div n="19" type="v">Lingua tertia mulieres viratas ejecit, et privavit illas laboribus suis.</div>
<div n="20" type="v">Qui respicit illam non habebit requiem, nec habebit amicum in quo requiescat.</div>
<div n="21" type="v">Flagelli plaga livorem facit : plaga autem linguæ comminuet ossa.</div>
<div n="22" type="v">Multi ceciderunt in ore gladii : sed non sic quasi qui interierunt per linguam suam.</div>
<div n="23" type="v">Beatus qui tectus est a lingua nequam, qui in iracundiam illius non transivit, et qui non attraxit jugum illius, et in vinculis ejus non est ligatus :</div>
<div n="24" type="v">jugum enim illius jugum ferreum est, et vinculum illius vinculum æreum est ;</div>
<div n="25" type="v">mors illius mors nequissima : et utilis potius infernus quam illa.</div>
<div n="26" type="v">Perseverantia illius non permanebit, sed obtinebit vias injustorum, et in flamma sua non comburet justos.</div>
<div n="27" type="v">Qui relinquunt Deum incident in illam, et exardebit in illis, et non extinguetur, et immittetur in illos quasi leo, et quasi pardus lædet illos.</div>
<div n="28" type="v">Sepi aures tuas spinis : linguam nequam noli audire : et ori tuo facito ostia et seras.</div>
<div n="29" type="v">Aurum tuum et argentum tuum confla, et verbis tuis facito stateram, et frenos ori tuo rectos :</div>
<div n="30" type="v">et attende ne forte labaris in lingua, et cadas in conspectu inimicorum insidiantium tibi, et sit casus tuus insanabilis in mortem.</div>
</div>
<div n="29" type="ch">
<div n="1" type="v">Qui facit misericordiam fœneratur proximo suo : et qui prævalet manu mandata servat.</div>
<div n="2" type="v">Fœnerare proximo tuo in tempore necessitatis illius : et iterum redde proximo in tempore suo.</div>
<div n="3" type="v">Confirma verbum, et fideliter age cum illo : et in omni tempore invenies quod tibi necessarium est.</div>
<div n="4" type="v">Multi quasi inventionem æstimaverunt fœnus, et præstiterunt molestiam his qui se adjuverunt.</div>
<div n="5" type="v">Donec accipiant, osculantur manus dantis, et in promissionibus humiliant vocem suam :</div>
<div n="6" type="v">et in tempore redditionis postulabit tempus, et loquetur verba tædii et murmurationum, et tempus causabitur.</div>
<div n="7" type="v">Si autem potuerit reddere, adversabitur : solidi vix reddet dimidium, et computabit illud quasi inventionem :</div>
<div n="8" type="v">sin autem, fraudabit illum pecunia sua, et possidebit illum inimicum gratis :</div>
<div n="9" type="v">et convitia et maledicta reddet illi, et pro honore et beneficio reddet illi contumeliam.</div>
<div n="10" type="v">Multi non causa nequitiæ non fœnerati sunt, sed fraudari gratis timuerunt.</div>
<div n="11" type="v">Verumtamen super humilem animo fortior esto, et pro eleemosyna non trahas illum.</div>
<div n="12" type="v">Propter mandatum assume pauperem, et propter inopiam ejus ne dimittas eum vacuum.</div>
<div n="13" type="v">Perde pecuniam propter fratrem et amicum tuum, et non abscondas illam sub lapide in perditionem.</div>
<div n="14" type="v">Pone thesaurum tuum in præceptis Altissimi, et proderit tibi magis quam aurum.</div>
<div n="15" type="v">Conclude eleemosynam in corde pauperis, et hæc pro te exorabit ab omni malo.</div>
<div n="16" type="v">Super scutum potentis et super lanceam</div>
<div n="17" type="v">adversus inimicum tuum pugnabit.</div>
<div n="18" type="v">Vir bonus fidem facit pro proximo suo : et qui perdiderit confusionem derelinquet sibi.</div>
<div n="19" type="v">Gratiam fidejussoris ne obliviscaris : dedit enim pro te animam suam.</div>
<div n="20" type="v">Repromissorem fugit peccator et immundus.</div>
<div n="21" type="v">Bona repromissoris sibi ascribit peccator : et ingratus sensu derelinquet liberantem se.</div>
<div n="22" type="v">Vir repromittit de proximo suo : et cum perdiderit reverentiam, derelinquetur ab eo.</div>
<div n="23" type="v">Repromissio nequissima multos perdidit dirigentes, et commovit illos quasi fluctus maris.</div>
<div n="24" type="v">Viros potentes gyrans migrare fecit, et vagati sunt in gentibus alienis.</div>
<div n="25" type="v">Peccator transgrediens mandatum Domini incidet in promissionem nequam : et qui conatur multa agere incidet in judicium.</div>
<div n="26" type="v">Recupera proximum secundum virtutem tuam, et attende tibi ne incidas.</div>
<div n="27" type="v">Initium vitæ hominis, aqua et panis, et vestimentum, et domus protegens turpitudinem.</div>
<div n="28" type="v">Melior est victus pauperis sub tegmine asserum quam epulæ splendidæ in peregre sine domicilio.</div>
<div n="29" type="v">Minimum pro magno placeat tibi, et improperium peregrinationis non audies.</div>
<div n="30" type="v">Vita nequam hospitandi de domo in domum : et ubi hospitabitur non fiducialiter aget, nec aperiet os.</div>
<div n="31" type="v">Hospitabitur, et pascet, et potabit ingratos, et ad hæc amara audiet :</div>
<div n="32" type="v">transi, hospes, et orna mensam, et quæ in manu habes ciba ceteros.</div>
<div n="33" type="v">Exi a facie honoris amicorum meorum : necessitudine domus meæ hospitio mihi factus est frater.</div>
<div n="34" type="v">Gravia hæc homini habenti sensum : correptio domus, et improperium fœneratoris.</div>
</div>
<div n="30" type="ch">
<div n="1" type="v">Qui diligit filium suum assiduat illi flagella, ut lætetur in novissimo suo, et non palpet proximorum ostia.</div>
<div n="2" type="v">Qui docet filium suum laudabitur in illo, et in medio domesticorum in illo gloriabitur.</div>
<div n="3" type="v">Qui docet filium suum in zelum mittit inimicum, et in medio amicorum gloriabitur in illo.</div>
<div n="4" type="v">Mortuus est pater ejus, et quasi non est mortuus : similem enim reliquit sibi post se.</div>
<div n="5" type="v">In vita sua vidit, et lætatus est in illo : in obitu suo non est contristatus, nec confusus est coram inimicis :</div>
<div n="6" type="v">reliquit enim defensorem domus contra inimicos, et amicis reddentem gratiam.</div>
<div n="7" type="v">Pro animabus filiorum colligabit vulnera sua, et super omnem vocem turbabuntur viscera ejus.</div>
<div n="8" type="v">Equus indomitus evadit durus, et filius remissus evadet præceps.</div>
<div n="9" type="v">Lacta filium, et paventem te faciet : lude cum eo, et contristabit te.</div>
<div n="10" type="v">Non corrideas illi, ne doleas, et in novissimo obstupescent dentes tui.</div>
<div n="11" type="v">Non des illi potestatem in juventute, et ne despicias cogitatus illius.</div>
<div n="12" type="v">Curva cervicem ejus in juventute, et tunde latera ejus dum infans est, ne forte induret, et non credat tibi, et erit tibi dolor animæ.</div>
<div n="13" type="v">Doce filium tuum, et operare in illo, ne in turpitudinem illius offendas.</div>
<div n="14" type="v">Melior est pauper sanus, et fortis viribus, quam dives imbecillis et flagellatus malitia.</div>
<div n="15" type="v">Salus animæ in sanctitate justitiæ melior est omni auro et argento : et corpus validum quam census immensus.</div>
<div n="16" type="v">Non est census super censum salutis corporis, et non est oblectamentum super cordis gaudium.</div>
<div n="17" type="v">Melior est mors quam vita amara, et requies æterna quam languor perseverans.</div>
<div n="18" type="v">Bona abscondita in ore clauso, quasi appositiones epularum circumpositæ sepulchro.</div>
<div n="19" type="v">Quid proderit libatio idolo ? nec enim manducabit, nec odorabit.</div>
<div n="20" type="v">Sic qui effugatur a Domino, portans mercedes iniquitatis :</div>
<div n="21" type="v">videns oculis et ingemiscens, sicut spado complectens virginem, et suspirans.</div>
<div n="22" type="v">Tristitiam non des animæ tuæ, et non affligas temetipsum in consilio tuo.</div>
<div n="23" type="v">Jucunditas cordis, hæc est vita hominis, et thesaurus sine defectione sanctitatis : et exsultatio viri est longævitas.</div>
<div n="24" type="v">Miserere animæ tuæ placens Deo, et contine : congrega cor tuum in sanctitate ejus, et tristitiam longe repelle a te.</div>
<div n="25" type="v">Multos enim occidit tristitia, et non est utilitas in illa.</div>
<div n="26" type="v">Zelus et iracundia minuunt dies, et ante tempus senectam adducet cogitatus.</div>
<div n="27" type="v">Splendidum cor et bonum in epulis est : epulæ enim illius diligenter fiunt.</div>
</div>
<div n="31" type="ch">
<div n="1" type="v">Vigilia honestatis tabefaciet carnes, et cogitatus illius auferet somnum.</div>
<div n="2" type="v">Cogitatus præscientiæ avertit sensum, et infirmitas gravis sobriam facit animam.</div>
<div n="3" type="v">Laboravit dives in congregatione substantiæ, et in requie sua replebitur bonis suis.</div>
<div n="4" type="v">Laboravit pauper in diminutione victus, et in fine inops fit.</div>
<div n="5" type="v">Qui aurum diligit non justificabitur, et qui insequitur consumptionem replebitur ex ea.</div>
<div n="6" type="v">Multi dati sunt in auri casus, et facta est in specie ipsius perditio illorum.</div>
<div n="7" type="v">Lignum offensionis est aurum sacrificantium : væ illis qui sectantur illud ! et omnis imprudens deperiet in illo.</div>
<div n="8" type="v">Beatus dives qui inventus est sine macula, et qui post aurum non abiit, nec speravit in pecunia et thesauris.</div>
<div n="9" type="v">Quis est hic ? et laudabimus eum : fecit enim mirabilia in vita sua.</div>
<div n="10" type="v">Qui probatus est in illo, et perfectus est, erit illi gloria æterna : qui potuit transgredi, et non est transgressus ; facere mala, et non fecit.</div>
<div n="11" type="v">Ideo stabilita sunt bona illius in Domino, et eleemosynas illius enarrabit omnis ecclesia sanctorum.</div>
<div n="12" type="v">Supra mensam magnam sedisti ? non aperias super illam faucem tuam prior.</div>
<div n="13" type="v">Non dicas sic : Multa sunt, quæ super illam sunt.</div>
<div n="14" type="v">Memento quoniam malus est oculus nequam.</div>
<div n="15" type="v">Nequius oculo quid creatum est ? ideo ab omni facie sua lacrimabitur, cum viderit.</div>
<div n="16" type="v">Ne extendas manum tuam prior, et invidia contaminatus erubescas.</div>
<div n="17" type="v">Ne comprimaris in convivio.</div>
<div n="18" type="v">Intellige quæ sunt proximi tui ex teipso.</div>
<div n="19" type="v">Utere quasi homo frugi his quæ tibi apponuntur : ne, cum manducas multum, odio habearis.</div>
<div n="20" type="v">Cessa prior causa disciplinæ : et noli nimius esse, ne forte offendas.</div>
<div n="21" type="v">Et si in medio multorum sedisti, prior illis ne extendas manum tuam, nec prior poscas bibere.</div>
<div n="22" type="v">Quam sufficens est homini eruditio vinum exiguum ! et in dormiendo non laborabis ab illo, et non senties dolorem.</div>
<div n="23" type="v">Vigilia, cholera et tortura viro infrunito,</div>
<div n="24" type="v">somnus sanitatis in homine parco : dormiet usque mane, et anima illius cum ipso delectabitur.</div>
<div n="25" type="v">Et si coactus fueris in edendo multum, surge e medio, evome, et refrigerabit te, et non adduces corpori tuo infirmitatem.</div>
<div n="26" type="v">Audi me, fili, et ne spernas me, et in novissimo invenies verba mea.</div>
<div n="27" type="v">In omnibus operibus tuis esto velox, et omnis infirmitas non occurret tibi.</div>
<div n="28" type="v">Splendidum in panibus benedicent labia multorum, et testimonium veritatis illius fidele.</div>
<div n="29" type="v">Nequissimo in pane murmurabit civitas, et testimonium nequitiæ illius verum est.</div>
<div n="30" type="v">Diligentes in vino noli provocare : multos enim exterminavit vinum.</div>
<div n="31" type="v">Ignis probat ferrum durum : sic vinum corda superborum arguet in ebrietate potatum.</div>
<div n="32" type="v">Æqua vita hominibus vinum in sobrietate : si bibas illud moderate, eris sobrius.</div>
<div n="33" type="v">Quæ vita est ei qui minuitur vino ?</div>
<div n="34" type="v">Quid defraudat vitam ? mors.</div>
<div n="35" type="v">Vinum in jucunditatem creatum est, et non in ebrietatem ab initio.</div>
<div n="36" type="v">Exsultatio animæ et cordis vinum moderate potatum.</div>
<div n="37" type="v">Sanitas est animæ et corpori sobrius potus.</div>
<div n="38" type="v">Vinum multum potatum irritationem, et iram, et ruinas multas facit.</div>
<div n="39" type="v">Amaritudo animæ vinum multum potatum.</div>
<div n="40" type="v">Ebrietatis animositas, imprudentis offensio, minorans virtutem, et faciens vulnera.</div>
<div n="41" type="v">In convivio vini non arguas proximum, et non despicias eum in jucunditate illius.</div>
<div n="42" type="v">Verba improperii non dicas illi, et non premas illum repetendo.</div>
</div>
<div n="32" type="ch">
<div n="1" type="v">Rectorem te posuerunt ? noli extolli : esto in illis quasi unus ex ipsis.</div>
<div n="2" type="v">Curam illorum habe, et sic conside, et omni cura tua explicita recumbe :</div>
<div n="3" type="v">ut læteris propter illos, et ornamentum gratiæ accipias coronam, et dignationem consequaris corrogationis.</div>
<div n="4" type="v">Loquere major natu : decet enim te</div>
<div n="5" type="v">primum verbum diligenti scientia, et non impedias musicam.</div>
<div n="6" type="v">Ubi auditus non est, non effundas sermonem, et importune noli extolli in sapientia tua.</div>
<div n="7" type="v">Gemmula carbunculi in ornamento auri, et comparatio musicorum in convivio vini.</div>
<div n="8" type="v">Sicut in fabricatione auri signum est smaragdi, sic numerus musicorum in jucundo et moderato vino.</div>
<div n="9" type="v">Audi tacens, et pro reverentia accedet tibi bona gratia.</div>
<div n="10" type="v">Adolescens, loquere in tua causa vix.</div>
<div n="11" type="v">Si bis interrogatus fueris, habeat caput responsum tuum.</div>
<div n="12" type="v">In multis esto quasi inscius, et audi tacens simul et quærens.</div>
<div n="13" type="v">In medio magnatorum non præsumas : et ubi sunt senes non multum loquaris.</div>
<div n="14" type="v">Ante grandinem præibit coruscatio : et ante verecundiam præibit gratia, et pro reverentia accedet tibi bona gratia.</div>
<div n="15" type="v">Et hora surgendi non te trices : præcurre autem prior in domum tuam, et illic avocare, et illic lude,</div>
<div n="16" type="v">et age conceptiones tuas, et non in delictis et verbo superbo :</div>
<div n="17" type="v">et super his omnibus benedicito Dominum, qui fecit, et inebriantem te ab omnibus bonis suis.</div>
<div n="18" type="v">Qui timet Dominum excipiet doctrinam ejus : et qui vigilaverint ad illum invenient benedictionem.</div>
<div n="19" type="v">Qui quærit legem replebitur ab ea, et qui insidiose agit scandalizabitur in ea.</div>
<div n="20" type="v">Qui timent Dominum invenient judicium justum, et justitias quasi lumen accendent.</div>
<div n="21" type="v">Peccator homo vitabit correptionem, et secundum voluntatem suam inveniet comparationem.</div>
<div n="22" type="v">Vir consilii non disperdet intelligentiam : alienus et superbus non pertimescet timorem :</div>
<div n="23" type="v">etiam postquam fecit cum eo sine consilio, et suis insectationibus arguetur.</div>
<div n="24" type="v">Fili, sine consilio nihil facias, et post factum non pœnitebis.</div>
<div n="25" type="v">In via ruinæ non eas, et non offendes in lapides : nec credas te viæ laboriosæ, ne ponas animæ tuæ scandalum.</div>
<div n="26" type="v">Et a filiis tuis cave, et a domesticis tuis attende.</div>
<div n="27" type="v">In omni opere tuo crede ex fide animæ tuæ, hoc est enim conservatio mandatorum.</div>
<div n="28" type="v">Qui credit Deo attendit mandatis : et qui confidit in illo non minorabitur.</div>
</div>
<div n="33" type="ch">
<div n="1" type="v">Timenti Dominum non occurrent mala : sed in tentatione Deus illum conservabit, et liberabit a malis. Sapiens non odit mandata et justitias,</div>
<div n="2" type="v">et non illidetur quasi in procella navis.</div>
<div n="3" type="v">Homo sensatus credit legi Dei, et lex illi fidelis.</div>
<div n="4" type="v">Qui interrogationem manifestat parabit verbum, et sic deprecatus exaudietur : et conservabit disciplinam, et tunc respondebit.</div>
<div n="5" type="v">Præcordia fatui quasi rota carri, et quasi axis versatilis cogitatus illius.</div>
<div n="6" type="v">Equus emissarius, sic et amicus subsannator : sub omni supra sedente hinnit.</div>
<div n="7" type="v">Quare dies diem superat, et iterum lux lucem, et annus annum a sole ?</div>
<div n="8" type="v">A Domini scientia separati sunt, facto sole, et præceptum custodiente.</div>
<div n="9" type="v">Et immutavit tempora, et dies festos ipsorum, et in illis dies festos celebraverunt ad horam.</div>
<div n="10" type="v">Ex ipsis exaltavit et magnificavit Deus, et ex ipsis posuit in numerum dierum : et omnes homines de solo et ex terra unde creatus est Adam.</div>
<div n="11" type="v">In multitudine disciplinæ Dominus separavit eos, et immutavit vias eorum.</div>
<div n="12" type="v">Ex ipsis benedixit et exaltavit, et ex ipsis sanctificavit, et ad se applicavit, et ex ipsis maledixit, et humiliavit, et convertit illos a separatione ipsorum.</div>
<div n="13" type="v">Quasi lutum figuli in manu ipsius, plasmare illud et disponere.</div>
<div n="14" type="v">Omnes viæ ejus secundum dispositionem ejus : sic homo in manu illius qui se fecit, et reddet illi secundum judicium suum.</div>
<div n="15" type="v">Contra malum bonum est, et contra mortem vita : sic et contra virum justum peccator, et sic intuere in omnia opera Altissimi, duo et duo, et unum contra unum.</div>
<div n="16" type="v">Et ego novissimus evigilavi, et quasi qui colligit acinos post vindemiatores.</div>
<div n="17" type="v">In benedictione Dei et ipse speravi, et quasi qui vindemiat replevi torcular.</div>
<div n="18" type="v">Respicite quoniam non mihi soli laboravi, sed omnibus exquirentibus disciplinam.</div>
<div n="19" type="v">Audite me, magnates et omnes populi : et rectores ecclesiæ, auribus percipite.</div>
<div n="20" type="v">Filio et mulieri, fratri et amico, non des potestatem super te in vita tua : et non dederis alii possessionem tuam, ne forte pœniteat te, et depreceris pro illis.</div>
<div n="21" type="v">Dum adhuc superes et aspiras, non immutabit te omnis caro.</div>
<div n="22" type="v">Melius est enim ut filii tui te rogent, quam te respicere in manus filiorum tuorum.</div>
<div n="23" type="v">In omnibus operibus tuis præcellens esto.</div>
<div n="24" type="v">Ne dederis maculam in gloria tua. In die consummationis dierum vitæ tuæ, et in tempore exitus tui, distribue hæreditatem tuam.</div>
<div n="25" type="v">Cibaria, et virga, et onus asino : panis, et disciplina, et opus servo.</div>
<div n="26" type="v">Operatur in disciplina, et quærit requiescere : laxa manus illi, et quærit libertatem.</div>
<div n="27" type="v">Jugum et lorum curvant collum durum, et servum inclinant operationes assiduæ.</div>
<div n="28" type="v">Servo malevolo tortura et compedes : mitte illum in operationem, ne vacet :</div>
<div n="29" type="v">multam enim malitiam docuit otiositas.</div>
<div n="30" type="v">In opera constitue eum : sic enim condecet illum. Quod si non obaudierit, curva illum compedibus, et non amplifices super omnem carnem : verum sine judicio nihil facias grave.</div>
<div n="31" type="v">Si est tibi servus fidelis, sit tibi quasi anima tua : quasi fratrem sic eum tracta, quoniam in sanguine animæ comparasti illum.</div>
<div n="32" type="v">Si læseris eum injuste, in fugam convertetur :</div>
<div n="33" type="v">et si extollens discesserit, quem quæras et in qua via quæras illum nescis.</div>
</div>
<div n="34" type="ch">
<div n="1" type="v">Vana spes et mendacium viro insensato : et somnia extollunt imprudentes.</div>
<div n="2" type="v">Quasi qui apprehendit umbram et persequitur ventum, sic et qui attendit ad visa mendacia.</div>
<div n="3" type="v">Hoc secundum hoc visio somniorum, ante faciem hominis similitudo hominis.</div>
<div n="4" type="v">Ab immundo, quid mundabitur ? et a mendace, quid verum dicetur ?</div>
<div n="5" type="v">Divinatio erroris, et auguria mendacia, et somnia malefacientium, vanitas est :</div>
<div n="6" type="v">et sicut parturientis, cor tuum phantasias patitur. Nisi ab Altissimo fuerit emissa visitatio, ne dederis in illis cor tuum :</div>
<div n="7" type="v">multos enim errare fecerunt somnia, et exciderunt sperantes in illis.</div>
<div n="8" type="v">Sine mendacio consummabitur verbum legis, et sapientia in ore fidelis complanabitur.</div>
<div n="9" type="v">Qui non est tentatus quid scit ? vir in multis expertus cogitabit multa : et qui multa didicit enarrabit intellectum.</div>
<div n="10" type="v">Qui non est expertus pauca recognoscit : qui autem in multis factus est, multiplicat malitiam.</div>
<div n="11" type="v">Qui tentatus non est qualia scit ? qui implanatus est abundabit nequitia.</div>
<div n="12" type="v">Multa vidi errando, et plurimas verborum consuetudines.</div>
<div n="13" type="v">Aliquoties usque ad mortem periclitatus sum horum causa, et liberatus sum gratia Dei.</div>
<div n="14" type="v">Spiritus timentium Deum quæritur, et in respectu illius benedicetur.</div>
<div n="15" type="v">Spes enim illorum in salvantem illos, et oculi Dei in diligentes se.</div>
<div n="16" type="v">Qui timet Dominum nihil trepidabit : et non pavebit, quoniam ipse est spes ejus.</div>
<div n="17" type="v">Timentis Dominum, beata est anima ejus.</div>
<div n="18" type="v">Ad quem respicit, et quis est fortitudo ejus ?</div>
<div n="19" type="v">Oculi Domini super timentes eum : protector potentiæ, firmamentum virtutis, tegimen ardoris, et umbraculum meridiani :</div>
<div n="20" type="v">deprecatio offensionis, et adjutorium casus : exaltans animam, et illuminans oculos, dans sanitatem, et vitam, et benedictionem.</div>
<div n="21" type="v">Immolantis ex iniquo oblatio est maculata, et non sunt beneplacitæ subsannationes injustorum.</div>
<div n="22" type="v">Dominus solus sustinentibus se in via veritatis et justitiæ.</div>
<div n="23" type="v">Dona iniquorum non probat Altissimus, nec respicit in oblationes iniquorum, nec in multitudine sacrificiorum eorum propitiabitur peccatis.</div>
<div n="24" type="v">Qui offert sacrificium ex substantia pauperum, quasi qui victimat filium in conspectu patris sui.</div>
<div n="25" type="v">Panis egentium vita pauperum est : qui defraudat illum homo sanguinis est.</div>
<div n="26" type="v">Qui aufert in sudore panem, quasi qui occidit proximum suum.</div>
<div n="27" type="v">Qui effundit sanguinem, et qui fraudem facit mercenario, fratres sunt.</div>
<div n="28" type="v">Unus ædificans, et unus destruens : quid prodest illis, nisi labor ?</div>
<div n="29" type="v">Unus orans, et unus maledicens : cujus vocem exaudiet Deus ?</div>
<div n="30" type="v">Qui baptizatur a mortuo, et iterum tangit eum, quid proficit lavatio illius ?</div>
<div n="31" type="v">Sic homo qui jejunat in peccatis suis, et iterum eadem faciens : quid proficit humiliando se ? orationem illius quis exaudiet ?</div>
</div>
<div n="35" type="ch">
<div n="1" type="v">Qui conservat legem multiplicat oblationem.</div>
<div n="2" type="v">Sacrificium salutare est attendere mandatis, et discedere ab omni iniquitate.</div>
<div n="3" type="v">Et propitiationem litare sacrificii super injustitias : et deprecatio pro peccatis, recedere ab injustitia.</div>
<div n="4" type="v">Retribuet gratiam qui offert similaginem : et qui facit misericordiam offert sacrificium.</div>
<div n="5" type="v">Beneplacitum est Domino recedere ab iniquitate : et deprecatio pro peccatis recedere ab injustitia.</div>
<div n="6" type="v">Non apparebis ante conspectum Domini vacuus :</div>
<div n="7" type="v">hæc enim omnia propter mandatum Dei fiunt.</div>
<div n="8" type="v">Oblatio justi impinguat altare, et odor suavitatis est in conspectu Altissimi.</div>
<div n="9" type="v">Sacrificium justi acceptum est, et memoriam ejus non obliviscetur Dominus.</div>
<div n="10" type="v">Bono animo gloriam redde Deo, et non minuas primitias manuum tuarum.</div>
<div n="11" type="v">In omni dato hilarem fac vultum tuum, et in exsultatione sanctifica decimas tuas.</div>
<div n="12" type="v">Da Altissimo secundum datum ejus, et in bono oculo adinventionem facito manuum tuarum,</div>
<div n="13" type="v">quoniam Dominus retribuens est, et septies tantum reddet tibi.</div>
<div n="14" type="v">Noli offerre munera prava, non enim suscipiet illa.</div>
<div n="15" type="v">Et noli inspicere sacrificum injustum, quoniam Dominus judex est, et non est apud illum gloria personæ.</div>
<div n="16" type="v">Non accipiet Dominus personam in pauperem, et deprecationem læsi exaudiet.</div>
<div n="17" type="v">Non despiciet preces pupilli, nec viduam, si effundat loquelam gemitus.</div>
<div n="18" type="v">Nonne lacrimæ viduæ ad maxillam descendunt, et exclamatio ejus super deducentem eas ?</div>
<div n="19" type="v">A maxilla enim ascendunt usque ad cælum, et Dominus exauditor non delectabitur in illis.</div>
<div n="20" type="v">Qui adorat Deum in oblectatione suscipietur, et deprecatio illius usque ad nubes propinquabit.</div>
<div n="21" type="v">Oratio humiliantis se nubes penetrabit, et donec propinquet non consolabitur, et non discedet donec Altissimus aspiciat.</div>
<div n="22" type="v">Et Dominus non elongabit : et judicabit justos, et faciet judicium : et Fortissimus non habebit in illis patientiam, ut contribulet dorsum ipsorum :</div>
<div n="23" type="v">et gentibus reddet vindictam, donec tollat plenitudinem superborum, et sceptra iniquorum contribulet :</div>
<div n="24" type="v">donec reddat hominibus secundum actus suos, et secundum opera Adæ, et secundum præsumptionem illius :</div>
<div n="25" type="v">donec judicet judicium plebis suæ, et oblectabit justos misericordia sua.</div>
<div n="26" type="v">Speciosa misericordia Dei in tempore tribulationis, quasi nubes pluviæ in tempore siccitatis.</div>
</div>
<div n="36" type="ch">
<div n="1" type="v">Miserere nostri, Deus omnium, et respice nos, et ostende nobis lucem miserationum tuarum :</div>
<div n="2" type="v">et immitte timorem tuum super gentes quæ non exquisierunt te, ut cognoscant quia non est Deus nisi tu, et enarrent magnalia tua.</div>
<div n="3" type="v">Alleva manum tuam super gentes alienas, ut videant potentiam tuam.</div>
<div n="4" type="v">Sicut enim in conspectu eorum sanctificatus es in nobis, sic in conspectu nostro magnificaberis in eis :</div>
<div n="5" type="v">ut cognoscant te, sicut et nos cognovimus quoniam non est Deus præter te, Domine.</div>
<div n="6" type="v">Innova signa, et immuta mirabilia.</div>
<div n="7" type="v">Glorifica manum et brachium dextrum.</div>
<div n="8" type="v">Excita furorem, et effunde iram.</div>
<div n="9" type="v">Tolle adversarium, et afflige inimicum.</div>
<div n="10" type="v">Festina tempus, et memento finis, ut enarrent mirabilia tua.</div>
<div n="11" type="v">In ira flammæ devoretur qui salvatur : et qui pessimant plebem tuam inveniant perditionem.</div>
<div n="12" type="v">Contere caput principum inimicorum, dicentium : Non est alius præter nos.</div>
<div n="13" type="v">Congrega omnes tribus Jacob, ut cognoscant quia non est Deus nisi tu, et enarrent magnalia tua, et hæreditabis eos sicut ab initio.</div>
<div n="14" type="v">Miserere plebi tuæ, super quam invocatum est nomen tuum, et Israël quem coæquasti primogenito tuo.</div>
<div n="15" type="v">Miserere civitati sanctificationis tuæ, Jerusalem, civitati requiei tuæ.</div>
<div n="16" type="v">Reple Sion inenarrabilibus verbis tuis, et gloria tua populum tuum.</div>
<div n="17" type="v">Da testimonium his qui ab initio creaturæ tuæ sunt, et suscita prædicationes quas locuti sunt in nomine tuo prophetæ priores.</div>
<div n="18" type="v">Da mercedem sustinentibus te, ut prophetæ tui fideles inveniantur : et exaudi orationes servorum tuorum,</div>
<div n="19" type="v">secundum benedictionem Aaron de populo tuo : et dirige nos in viam justitiæ, et sciant omnes qui habitant terram quia tu es Deus conspector sæculorum.</div>
<div n="20" type="v">Omnem escam manducabit venter : et est cibus cibo melior.</div>
<div n="21" type="v">Fauces contingunt cibum feræ, et cor sensatum verba mendacia.</div>
<div n="22" type="v">Cor pravum dabit tristitiam, et homo peritus resistet illi.</div>
<div n="23" type="v">Omnem masculum excipiet mulier : et est filia melior filia.</div>
<div n="24" type="v">Species mulieris exhilarat faciem viri sui, et super omnem concupiscentiam hominis superducit desiderium.</div>
<div n="25" type="v">Si est lingua curationis, est et mitigationis et misericordiæ : non est vir illius secundum filios hominum.</div>
<div n="26" type="v">Qui possidet mulierem bonam inchoat possessionem : adjutorium secundum illum est, et columna ut requies.</div>
<div n="27" type="v">Ubi non est sepes, diripietur possessio : et ubi non est mulier, ingemiscit egens.</div>
<div n="28" type="v">Quis credit ei qui non habet nidum, et deflectens ubicumque obscuraverit, quasi succinctus latro exiliens de civitate in civitatem ?</div>
</div>
<div n="37" type="ch">
<div n="1" type="v">Omnis amicus dicet : Et ego amicitiam copulavi : sed est amicus solo nomine amicus. Nonne tristitia inest usque ad mortem ?</div>
<div n="2" type="v">sodalis autem et amicus ad inimicitiam convertentur.</div>
<div n="3" type="v">O præsumptio nequissima, unde create es cooperire aridam malitia et dolositate illius ?</div>
<div n="4" type="v">Sodalis amico conjucundatur in oblectationibus, et in tempore tribulationis adversarius erit.</div>
<div n="5" type="v">Sodalis amico condolet causa ventris, et contra hostem accipiet scutum.</div>
<div n="6" type="v">Non obliviscaris amici tui in animo tuo, et non immemor sis illius in opibus tuis.</div>
<div n="7" type="v">Noli consiliari cum eo qui tibi insidiatur, et a zelantibus te absconde consilium.</div>
<div n="8" type="v">Omnis consiliarius prodit consilium, sed est consiliarius in semetipso.</div>
<div n="9" type="v">A consiliario serva animam tuam : prius scito quæ sit illius necessitas : et ipse enim animo suo cogitabit :</div>
<div n="10" type="v">ne forte mittat sudem in terram, et dicat tibi :</div>
<div n="11" type="v">Bona est via tua : et stet e contrario videre quid tibi eveniat.</div>
<div n="12" type="v">Cum viro irreligioso tracta de sanctitate, et cum injusto de justitia, et cum muliere de ea quæ æmulatur, cum timido de bello, cum negotiatore de trajectione, cum emptore de venditione, cum viro livido de gratiis agendis,</div>
<div n="13" type="v">cum impio de pietate, cum inhonesto de honestate, cum operario agrario de omni opere,</div>
<div n="14" type="v">cum operario annuali de consummatione anni, cum servo pigro de multa operatione. Non attendas his in omni consilio :</div>
<div n="15" type="v">sed cum viro sancto assiduus esto, quemcumque cognoveris observantem timorem Dei :</div>
<div n="16" type="v">cujus anima est secundum animam tuam, et qui, cum titubaveris in tenebris, condolebit tibi.</div>
<div n="17" type="v">Cor boni consilii statue tecum : non est enim tibi aliud pluris illo.</div>
<div n="18" type="v">Anima viri sancti enuntiat aliquando vera, quam septem circumspectores sedentes in excelso ad speculandum.</div>
<div n="19" type="v">Et in his omnibus deprecare Altissimum, ut dirigat in veritate viam tuam.</div>
<div n="20" type="v">Ante omnia opera verbum verax præcedat te, et ante omnem actum consilium stabile.</div>
<div n="21" type="v">Verbum nequam immutabit cor : ex quo partes quatuor oriuntur : bonum et malum, vita et mors : et dominatrix illorum est assidua lingua. Est vir astutus multorum eruditor, et animæ suæ inutilis est.</div>
<div n="22" type="v">Vir peritus multos erudivit, et animæ suæ suavis est.</div>
<div n="23" type="v">Qui sophistice loquitur odibilis est : in omni re defraudabitur.</div>
<div n="24" type="v">Non est illi data a Domino gratia, omni enim sapientia defraudatus est.</div>
<div n="25" type="v">Est sapiens animæ suæ sapiens, et fructus sensus illius laudabilis.</div>
<div n="26" type="v">Vir sapiens plebem suam erudit, et fructus sensus illius fideles sunt.</div>
<div n="27" type="v">Vir sapiens implebitur benedictionibus, et videntes illum laudabunt.</div>
<div n="28" type="v">Vita viri in numero dierum : dies autem Israël innumerabiles sunt.</div>
<div n="29" type="v">Sapiens in populo hæreditabit honorem, et nomen illius erit vivens in æternum.</div>
<div n="30" type="v">Fili, in vita tua tenta animam tuam, et si fuerit nequam non des illi potestatem :</div>
<div n="31" type="v">non enim omnia omnibus expediunt, et non omni animæ omne genus placet.</div>
<div n="32" type="v">Noli avidus esse in omni epulatione, et non te effundas super omnem escam :</div>
<div n="33" type="v">in multis enim escis erit infirmitas, et aviditas appropinquabit usque ad choleram.</div>
<div n="34" type="v">Propter crapulam multi obierunt : qui autem abstinens est adjiciet vitam.</div>
</div>
<div n="38" type="ch">
<div n="1" type="v">Honora medicum propter necessitatem : etenim illum creavit Altissimus.</div>
<div n="2" type="v">A Deo est enim omnis medela, et a rege accipiet donationem.</div>
<div n="3" type="v">Disciplina medici exaltabit caput illius, et in conspectu magnatorum collaudabitur.</div>
<div n="4" type="v">Altissimus creavit de terra medicamenta, et vir prudens non abhorrebit illa.</div>
<div n="5" type="v">Nonne a ligno indulcata est aqua amara ?</div>
<div n="6" type="v">Ad agnitionem hominum virtus illorum : et dedit hominibus scientiam Altissimus, honorari in mirabilibus suis.</div>
<div n="7" type="v">In his curans mitigabit dolorem : et unguentarius faciet pigmenta suavitatis, et unctiones conficiet sanitatis : et non consummabuntur opera ejus.</div>
<div n="8" type="v">Pax enim Dei super faciem terræ.</div>
<div n="9" type="v">Fili, in tua infirmitate ne despicias teipsum : sed ora Dominum, et ipse curabit te.</div>
<div n="10" type="v">Averte a delicto, et dirige manus, et ab omni delicto munda cor tuum.</div>
<div n="11" type="v">Da suavitatem et memoriam similaginis, et impingua oblationem, et da locum medico :</div>
<div n="12" type="v">etenim illum Dominus creavit, et non discedat a te, quia opera ejus sunt necessaria.</div>
<div n="13" type="v">Est enim tempus quando in manus illorum incurras :</div>
<div n="14" type="v">ipsi vero Dominum deprecabuntur, ut dirigat requiem eorum, et sanitatem, propter conversationem illorum.</div>
<div n="15" type="v">Qui delinquit in conspectu ejus qui fecit eum, incidet in manus medici.</div>
<div n="16" type="v">Fili, in mortuum produc lacrimas, et quasi dira passus incipe plorare : et secundum judicium contege corpus illius, et non despicias sepulturam illius.</div>
<div n="17" type="v">Propter delaturam autem amare fer luctum illius uno die, et consolare propter tristitiam :</div>
<div n="18" type="v">et fac luctum secundum meritum ejus uno die, vel duobus, propter detractionem :</div>
<div n="19" type="v">a tristitia enim festinat mors, et cooperit virtutem, et tristitia cordis flectit cervicem.</div>
<div n="20" type="v">In abductione permanet tristitia, et substantia inopis secundum cor ejus.</div>
<div n="21" type="v">Ne dederis in tristitia cor tuum, sed repelle eam a te, et memento novissimorum.</div>
<div n="22" type="v">Noli obliviscari, neque enim est conversio : et huic nihil proderis, et teipsum pessimabis.</div>
<div n="23" type="v">Memor esto judicii mei : sic enim erit et tuum : mihi heri, et tibi hodie.</div>
<div n="24" type="v">In requie mortui requiescere fac memoriam ejus, et consolare illum in exitu spiritus sui.</div>
<div n="25" type="v">Sapientia scribæ in tempore vacuitatis, et qui minoratur actu sapientiam percipiet, qua sapientia replebitur.</div>
<div n="26" type="v">Qui tenet aratrum, et qui gloriatur in jaculo, stimulo boves agitat, et conversatur in operibus eorum, et enarratio ejus in filiis taurorum.</div>
<div n="27" type="v">Cor suum dabit ad versandos sulcos, et vigilia ejus in sagina vaccarum.</div>
<div n="28" type="v">Sic omnis faber et architectus, qui noctem tamquam diem transigit : qui sculpit signacula sculptilia, et assiduitas ejus variat picturam : cor suum dabit in similitudinem picturæ, et vigilia sua perficiet opus.</div>
<div n="29" type="v">Sic faber ferrarius sedens juxta incudem, et considerans opus ferri : vapor ignis uret carnes ejus, et in calore fornacis concertatur.</div>
<div n="30" type="v">Vox mallei innovat aurem ejus, et contra similitudinem vasis oculus ejus.</div>
<div n="31" type="v">Cor suum dabit in consummationem operum, et vigilia sua ornabit in perfectionem.</div>
<div n="32" type="v">Sic figulus sedens ad opus suum, convertens pedibus suis rotam, qui in sollicitudine positus est semper propter opus suum, et in numero est omnis operatio ejus.</div>
<div n="33" type="v">In brachio suo formabit lutum, et ante pedes suos curvabit virtutem suam.</div>
<div n="34" type="v">Cor suum dabit ut consummet linitionem, et vigilia sua mundabit fornacem.</div>
<div n="35" type="v">Omnes hi in manibus suis speraverunt, et unusquisque in arte sua sapiens est.</div>
<div n="36" type="v">Sine his omnibus non ædificatur civitas,</div>
<div n="37" type="v">et non inhabitabunt, nec inambulabunt, et in ecclesiam non transilient.</div>
<div n="38" type="v">Super sellam judicis non sedebunt, et testamentum judicii non intelligent, neque palam facient disciplinam et judicium, et in parabolis non invenientur :</div>
<div n="39" type="v">sed creaturam ævi confirmabunt : et deprecatio illorum in operatione artis, accomodantes animam suam, et conquirentes in lege Altissimi.</div>
</div>
<div n="39" type="ch">
<div n="1" type="v">Sapientiam omnium antiquorum exquiret sapiens, et in prophetis vacabit.</div>
<div n="2" type="v">Narrationem virorum nominatorum conservabit, et in versutias parabolarum simul introibit.</div>
<div n="3" type="v">Occulta proverbiorum exquiret, et in absconditis parabolarum conversabitur.</div>
<div n="4" type="v">In medio magnatorum ministrabit, et in conspectu præsidis apparebit.</div>
<div n="5" type="v">In terram alienigenarum gentium pertransiet : bona enim et mala in hominibus tentabit.</div>
<div n="6" type="v">Cor suum tradet ad vigilandum diluculo ad Dominum, qui fecit illum, et in conspectu Altissimi deprecabitur.</div>
<div n="7" type="v">Aperiet os suum in oratione, et pro delictis suis deprecabitur.</div>
<div n="8" type="v">Si enim Dominus magnus voluerit, spiritu intelligentiæ replebit illum :</div>
<div n="9" type="v">et ipse tamquam imbres mittet eloquia sapientiæ suæ, et in oratione confitebitur Domino :</div>
<div n="10" type="v">et ipse diriget consilium ejus, et disciplinam, et in absconditis suis consiliabitur.</div>
<div n="11" type="v">Ipse palam faciet disciplinam doctrinæ suæ, et in lege testamenti Domini gloriabitur.</div>
<div n="12" type="v">Collaudabunt multi sapientiam ejus, et usque in sæculum non delebitur.</div>
<div n="13" type="v">Non recedet memoria ejus, et nomen ejus requiretur a generatione in generationem.</div>
<div n="14" type="v">Sapientiam ejus enarrabunt gentes, et laudem ejus enuntiabit ecclesia.</div>
<div n="15" type="v">Si permanserit, nomen derelinquet plus quam mille : et si requieverit, proderit illi.</div>
<div n="16" type="v">Adhuc consiliabor ut enarrem : ut furore enim repletus sum.</div>
<div n="17" type="v">In voce dicit : Obaudite me, divini fructus, et quasi rosa plantata super rivos aquarum fructificate.</div>
<div n="18" type="v">Quasi Libanus odorem suavitatis habete.</div>
<div n="19" type="v">Florete flores quasi lilium : et date odorem, et frondete in gratiam : et collaudate canticum, et benedicite Dominum in operibus suis.</div>
<div n="20" type="v">Date nomini ejus magnificentiam, et confitemini illi in voce labiorum vestrorum, et in canticis labiorum, et citharis : et sic dicetis in confessione :</div>
<div n="21" type="v">Opera Domini universa bona valde.</div>
<div n="22" type="v">In verbo ejus stetit aqua sicut congeries : et in sermone oris illius sicut exceptoria aquarum :</div>
<div n="23" type="v">quoniam in præcepto ipsius placor fit, et non est minoratio in salute ipsius.</div>
<div n="24" type="v">Opera omnis carnis coram illo, et non est quidquam absconditum ab oculis ejus.</div>
<div n="25" type="v">A sæculo usque in sæculum respicit, et nihil est mirabile in conspectu ejus.</div>
<div n="26" type="v">Non est dicere : Quid est hoc, aut quid est istud ? omnia enim in tempore suo quærentur.</div>
<div n="27" type="v">Benedictio illius quasi fluvius inundavit.</div>
<div n="28" type="v">Quomodo cataclysmus aridam inebriavit, sic ira ipsius gentes quæ non exquisierunt eum hæreditabit.</div>
<div n="29" type="v">Quomodo convertit aquas in siccitatem, et siccata est terra, et viæ illius viis illorum directæ sunt, sic peccatoribus offensiones in ira ejus.</div>
<div n="30" type="v">Bona bonis creata sunt ab initio : sic nequissimis bona et mala.</div>
<div n="31" type="v">Initium necessariæ rei vitæ hominum, aqua, ignis, et ferrum, sal, lac, et panis similagineus, et mel, et botrus uvæ, et oleum, et vestimentum.</div>
<div n="32" type="v">Hæc omnia sanctis in bona, sic et impiis et peccatoribus in mala convertentur.</div>
<div n="33" type="v">Sunt spiritus qui ad vindictam creati sunt, et in furore suo confirmaverunt tormenta sua.</div>
<div n="34" type="v">In tempore consummationis effundent virtutem, et furorem ejus qui fecit illos placabunt.</div>
<div n="35" type="v">Ignis, grando, fames, et mors, omnia hæc ad vindictam creata sunt :</div>
<div n="36" type="v">bestiarum dentes, et scorpii, et serpentes, et rhomphæa vindicans in exterminium impios.</div>
<div n="37" type="v">In mandatis ejus epulabuntur : et super terram in necessitatem præparabuntur, et in temporibus suis non præterient verbum.</div>
<div n="38" type="v">Propterea ab initio confirmatus sum, et consiliatus sum, et cogitavi, et scripta dimisi.</div>
<div n="39" type="v">Omnia opera Domini bona, et omne opus hora sua subministrabit.</div>
<div n="40" type="v">Non est dicere : Hoc illo nequius est : omnia enim in tempore suo comprobabuntur.</div>
<div n="41" type="v">Et nunc in omni corde et ore collaudate, et benedicite nomen Domini.</div>
</div>
<div n="40" type="ch">
<div n="1" type="v">Occupatio magna creata est omnibus hominibus, et jugum grave super filios Adam, a die exitus de ventre matris eorum usque in diem sepulturæ in matrem omnium.</div>
<div n="2" type="v">Cogitationes eorum, et timores cordis, adinventio exspectationis, et dies finitionis,</div>
<div n="3" type="v">a residente super sedem gloriosam, usque ad humiliatum in terra et cinere :</div>
<div n="4" type="v">ab eo qui utitur hyacintho et portat coronam, usque ad eum qui operitur lino crudo : furor, zelus, tumultus, fluctuatio, et timor mortis, iracundia perseverans, et contentio :</div>
<div n="5" type="v">et in tempore refectionis in cubili, somnus noctis immutat scientiam ejus.</div>
<div n="6" type="v">Modicum tamquam nihil in requie, et ab eo in somnis, quasi in die respectus.</div>
<div n="7" type="v">Conturbatus est in visu cordis sui, tamquam qui evaserit in die belli : in tempore salutis suæ exsurrexit, et admirans ad nullum timorem :</div>
<div n="8" type="v">cum omni carne, ab homine usque ad pecus, et super peccatores septuplum.</div>
<div n="9" type="v">Ad hæc mors, sanguis, contentio, et rhomphæa, oppressiones, fames, et contritio, et flagella :</div>
<div n="10" type="v">super iniquos creata sunt hæc omnia : et propter illos factus est cataclysmus.</div>
<div n="11" type="v">Omnia quæ de terra sunt in terram convertentur, et omnes aquæ in mare revertentur.</div>
<div n="12" type="v">Omne munus et iniquitas delebitur, et fides in sæculum stabit.</div>
<div n="13" type="v">Substantiæ injustorum sicut fluvius siccabuntur, et sicut tonitruum magnum in pluvia personabunt.</div>
<div n="14" type="v">In aperiendo manus suas lætabitur : sic prævaricatores in consummatione tabescent.</div>
<div n="15" type="v">Nepotes impiorum non multiplicabunt ramos : et radices immundæ super cacumen petræ sonant.</div>
<div n="16" type="v">Super omnem aquam viriditas, et ad oram fluminis ante omne fœnum evelletur.</div>
<div n="17" type="v">Gratia sicut paradisus in benedictionibus, et misericordia in sæculum permanet.</div>
<div n="18" type="v">Vita sibi sufficientis operarii condulcabitur, et in ea invenies thesaurum.</div>
<div n="19" type="v">Filii et ædificatio civitatis confirmabit nomen : et super hæc mulier immaculata computabitur.</div>
<div n="20" type="v">Vinum et musica lætificant cor : et super utraque dilectio sapientiæ.</div>
<div n="21" type="v">Tibiæ et psalterium suavem faciunt melodiam : et super utraque lingua suavis.</div>
<div n="22" type="v">Gratiam et speciem desiderabit oculus tuus : et super hæc virides sationes.</div>
<div n="23" type="v">Amicus et sodalis in tempore convenientes, et super utrosque mulier cum viro.</div>
<div n="24" type="v">Fratres in adjutorium in tempore tribulationis : et super eos misericordia liberabit.</div>
<div n="25" type="v">Aurum et argentum est constitutio pedum : et super utrumque consilium beneplacitum.</div>
<div n="26" type="v">Facultates et virtutes exaltant cor, et super hæc timor Domini.</div>
<div n="27" type="v">Non est in timore Domini minoratio : et non est in eo inquirere adjutorium.</div>
<div n="28" type="v">Timor Domini sicut paradisus benedictionis, et super omnem gloriam operuerunt illum.</div>
<div n="29" type="v">Fili, in tempore vitæ tuæ ne indigeas : melius est enim mori quam indigere.</div>
<div n="30" type="v">Vir respiciens in mensam alienam, non est vita ejus in cogitatione victus : alit enim animam suam cibis alienis :</div>
<div n="31" type="v">vir autem disciplinatus et eruditus custodiet se.</div>
<div n="32" type="v">In ore imprudentis condulcabitur inopia, et in ventre ejus ignis ardebit.</div>
</div>
<div n="41" type="ch">
<div n="1" type="v">O mors, quam amara est memoria tua homini pacem habenti in substantiis suis :</div>
<div n="2" type="v">viro quieto, et cujus viæ directæ sunt in omnibus, et adhuc valenti accipere cibum !</div>
<div n="3" type="v">O mors, bonum est judicium tuum homini indigenti, et qui minoratur viribus,</div>
<div n="4" type="v">defecto ætate, et cui de omnibus cura est, et incredibili, qui perdit patientiam !</div>
<div n="5" type="v">Noli metuere judicium mortis : memento quæ ante te fuerunt, et quæ superventura sunt tibi : hoc judicium a Domino omni carni.</div>
<div n="6" type="v">Et quid superveniet tibi in beneplacito Altissimi ? sive decem, sive centum, sive mille anni :</div>
<div n="7" type="v">non est enim in inferno accusatio vitæ.</div>
<div n="8" type="v">Filii abominationum fiunt filii peccatorum, et qui conversantur secus domos impiorum.</div>
<div n="9" type="v">Filiorum peccatorum periet hæreditas, et cum semine illorum assiduitas opprobrii.</div>
<div n="10" type="v">De patre impio queruntur filii, quoniam propter illum sunt in opprobrio.</div>
<div n="11" type="v">Væ vobis, viri impii, qui dereliquistis legem Domini Altissimi !</div>
<div n="12" type="v">Et si nati fueritis, in maledictione nascemini : et si mortui fueritis, in maledictione erit pars vestra.</div>
<div n="13" type="v">Omnia quæ de terra sunt in terram convertentur : sic impii a maledicto in perditionem.</div>
<div n="14" type="v">Luctus hominum in corpore ipsorum : nomen autem impiorum delebitur.</div>
<div n="15" type="v">Curam habe de bono nomine : hoc enim magis permanebit tibi quam mille thesauri pretiosi et magni.</div>
<div n="16" type="v">Bonæ vitæ numerus dierum : bonum autem nomen permanebit in ævum.</div>
<div n="17" type="v">Disciplinam in pace conservate, filii : sapientia enim abscondita, et thesaurus invisus, quæ utilitas in utrisque ?</div>
<div n="18" type="v">Melior est homo qui abscondit stultitiam suam, quam homo qui abscondit sapientiam suam.</div>
<div n="19" type="v">Verumtamen reveremini in his quæ procedunt de ore meo :</div>
<div n="20" type="v">non est enim bonum omnem reverentiam observare, et non omnia omnibus bene placent in fide.</div>
<div n="21" type="v">Erubescite a patre et a matre de fornicatione : et a præsidente et a potente de mendacio :</div>
<div n="22" type="v">a principe et a judice de delicto : a synagoga et plebe de iniquitate :</div>
<div n="23" type="v">a socio et amico de injustitia, et de loco in quo habitas :</div>
<div n="24" type="v">de furto, de veritate Dei, et testamento : de discubitu in panibus, et ab obfuscatione dati et accepti :</div>
<div n="25" type="v">a salutantibus de silentio, a respectu mulieris fornicariæ, et ab aversione vultus cognati.</div>
<div n="26" type="v">Ne avertas faciem a proximo tuo, et ab auferendo partem et non restituendo.</div>
<div n="27" type="v">Ne respicias mulierem alieni viri, et ne scruteris ancillam ejus, neque steteris ad lectum ejus.</div>
<div n="28" type="v">Ab amicis de sermonibus improperii : et cum dederis, ne improperes.</div>
</div>
<div n="42" type="ch">
<div n="1" type="v">Non duplices sermonem auditus de revelatione sermonis absconditi : et eris vere sine confusione, et invenies gratiam in conspectu omnium hominum. Ne pro his omnibus confundaris, et ne accipias personam ut delinquas :</div>
<div n="2" type="v">de lege Altissimi, et testamento, et de judicio justificare impium,</div>
<div n="3" type="v">de verbo sociorum et viatorum, et de datione hæreditatis amicorum,</div>
<div n="4" type="v">de æqualitate stateræ et ponderum, de acquisitione multorum et paucorum,</div>
<div n="5" type="v">de corruptione emptionis et negotiatorum, et de multa disciplina filiorum, et servo pessimo latus sanguinare.</div>
<div n="6" type="v">Super mulierem nequam bonum est signum.</div>
<div n="7" type="v">Ubi manus multæ sunt, claude : et quodcumque trades, numera et appende : datum vero et acceptum omne describe.</div>
<div n="8" type="v">De disciplina insensati et fatui, et de senioribus qui judicantur ab adolescentibus : et eris eruditus in omnibus, et probabilis in conspectu omnium vivorum.</div>
<div n="9" type="v">Filia patris abscondita est vigilia, et sollicitudo ejus aufert somnum : ne forte in adolescentia sua adulta efficiatur, et cum viro commorata odibilis fiat :</div>
<div n="10" type="v">nequando polluatur in virginitate sua, et in paternis suis gravida inveniatur : ne forte cum viro commorata transgrediatur, aut certe sterilis efficiatur.</div>
<div n="11" type="v">Super filiam luxuriosam confirma custodiam, nequando faciat te in opprobrium venire inimicis, a detractione in civitate, et objectione plebis, et confundat te in multitudine populi.</div>
<div n="12" type="v">Omni homini noli intendere in specie, et in medio mulierum noli commorari :</div>
<div n="13" type="v">de vestimentis enim procedit tinea, et a muliere iniquitas viri.</div>
<div n="14" type="v">Melior est enim iniquitas viri quam mulier benefaciens, et mulier confundens in opprobrium.</div>
<div n="15" type="v">Memor ero igitur operum Domini, et quæ vidi annuntiabo. In sermonibus Domini opera ejus.</div>
<div n="16" type="v">Sol illuminans per omnia respexit, et gloria Domini plenum est opus ejus.</div>
<div n="17" type="v">Nonne Dominus fecit sanctos enarrare omnia mirabilia sua, quæ confirmavit Dominus omnipotens stabiliri in gloria sua ?</div>
<div n="18" type="v">Abyssum et cor hominum investigavit, et in astutia eorum excogitavit.</div>
<div n="19" type="v">Cognovit enim Dominus omnem scientiam, et inspexit in signum ævi, annuntians quæ præterierunt et quæ superventura sunt, revelans vestigia occultorum.</div>
<div n="20" type="v">Non præterit illum omnis cogitatus, et non abscondit se ab eo ullus sermo.</div>
<div n="21" type="v">Magnalia sapientiæ suæ decoravit, qui est ante sæculum et usque in sæculum : neque adjectum est,</div>
<div n="22" type="v">neque minuitur, et non eget alicujus consilio.</div>
<div n="23" type="v">Quam desiderabilia omnia opera ejus ! et tamquam scintilla quæ est considerare !</div>
<div n="24" type="v">Omnia hæc vivunt, et manent in sæculum, et in omni necessitate omnia obaudiunt ei.</div>
<div n="25" type="v">Omnia duplicia, unum contra unum, et non fecit quidquam deesse.</div>
<div n="26" type="v">Uniuscujusque confirmavit bona : et quis satiabitur videns gloriam ejus ?</div>
</div>
<div n="43" type="ch">
<div n="1" type="v">Altitudinis firmamentum pulchritudo ejus est, species cæli in visione gloriæ.</div>
<div n="2" type="v">Sol in aspectu annuntians in exitu, vas admirabile, opus Excelsi.</div>
<div n="3" type="v">In meridiano exurit terram, et in conspectu ardoris ejus quis poterit sustinere ? fornacem custodiens in operibus ardoris :</div>
<div n="4" type="v">tripliciter sol exurens montes, radios igneos exsufflans, et refulgens radiis suis obcæcat oculos.</div>
<div n="5" type="v">Magnus Dominus qui fecit illum, et in sermonibus ejus festinavit iter.</div>
<div n="6" type="v">Et luna in omnibus in tempore suo, ostensio temporis, et signum ævi.</div>
<div n="7" type="v">A luna signum diei festi : luminare quod minuitur in consummatione.</div>
<div n="8" type="v">Mensis secundum nomen ejus est, crescens mirabiliter in consummatione.</div>
<div n="9" type="v">Vas castrorum in excelsis, in firmamento cæli resplendens gloriose.</div>
<div n="10" type="v">Species cæli gloria stellarum : mundum illuminans in excelsis Dominus.</div>
<div n="11" type="v">In verbis Sancti stabunt ad judicium, et non deficient in vigiliis suis.</div>
<div n="12" type="v">Vide arcum, et benedic eum qui fecit illum : valde speciosus est in splendore suo.</div>
<div n="13" type="v">Gyravit cælum in circuitu gloriæ suæ : manus Excelsi aperuerunt illum.</div>
<div n="14" type="v">Imperio suo acceleravit nivem, et accelerat coruscationes emittere judicii sui.</div>
<div n="15" type="v">Propterea aperti sunt thesauri, et evolaverunt nebulæ sicut aves.</div>
<div n="16" type="v">In magnitudine sua posuit nubes, et confracti sunt lapides grandinis.</div>
<div n="17" type="v">In conspectu ejus commovebuntur montes, et in voluntate ejus aspirabit notus.</div>
<div n="18" type="v">Vox tonitrui ejus verberavit terram, tempestas aquilonis, et congregatio spiritus :</div>
<div n="19" type="v">et sicut avis deponens ad sedendum, aspergit nivem, et sicut locusta demergens descensus ejus.</div>
<div n="20" type="v">Pulchritudinem candoris ejus admirabitur oculus, et super imbrem ejus expavescet cor.</div>
<div n="21" type="v">Gelu sicut salem effundet super terram : et dum gelaverit, fiet tamquam cacumina tribuli.</div>
<div n="22" type="v">Frigidus ventus aquilo flavit, et gelavit crystallus ab aqua : super omnem congregationem aquarum requiescet, et sicut lorica induet se aquis :</div>
<div n="23" type="v">et devorabit montes, et exuret desertum, et extinguet viride, sicut igne.</div>
<div n="24" type="v">Medicina omnium in festinatione nebulæ : et ros obvians ab ardore venienti humilem efficiet eum.</div>
<div n="25" type="v">In sermone ejus siluit ventus, et cogitatione sua placavit abyssum : et plantavit in illa Dominus insulas.</div>
<div n="26" type="v">Qui navigant mare enarrent pericula ejus, et audientes auribus nostris admirabimur.</div>
<div n="27" type="v">Illic præclara opera et mirabilia, varia bestiarum genera, et omnium pecorum, et creatura belluarum.</div>
<div n="28" type="v">Propter ipsum confirmatus est itineris finis, et in sermone ejus composita sunt omnia.</div>
<div n="29" type="v">Multa dicemus, et deficiemus in verbis : consummatio autem sermonum ipse est in omnibus.</div>
<div n="30" type="v">Gloriantes ad quid valebimus ? ipse enim omnipotens super omnia opera sua.</div>
<div n="31" type="v">Terribilis Dominus, et magnus vehementer, et mirabilis potentia ipsius.</div>
<div n="32" type="v">Glorificantes Dominum quantumcumque potueritis, supervalebit enim adhuc : et admirabilis magnificentia ejus.</div>
<div n="33" type="v">Benedicentes Dominum, exaltate illum quantum potestis : major enim est omni laude.</div>
<div n="34" type="v">Exaltantes eum, replemini virtute, ne laboretis, non enim comprehendetis.</div>
<div n="35" type="v">Quis videbit eum et enarrabit ? et quis magnificabit eum sicut est ab initio ?</div>
<div n="36" type="v">Multa abscondita sunt majora his : pauca enim vidimus operum ejus.</div>
<div n="37" type="v">Omnia autem Dominus fecit, et pie agentibus dedit sapientiam.</div>
</div>
<div n="44" type="ch">
<div n="1" type="v">Laudemus viros gloriosos, et parentes nostros in generatione sua.</div>
<div n="2" type="v">Multam gloriam fecit Dominus : magnificentia sua a sæculo.</div>
<div n="3" type="v">Dominantes in potestatibus suis, homines magni virtute et prudentia sua præditi, nuntiantes in prophetis dignitatem prophetarum :</div>
<div n="4" type="v">et imperantes in præsenti populo, et virtute prudentiæ populis sanctissima verba :</div>
<div n="5" type="v">in peritia sua requirentes modos musicos, et narrantes carmina Scripturarum :</div>
<div n="6" type="v">homines divites in virtute, pulchritudinis studium habentes, pacificantes in domibus suis.</div>
<div n="7" type="v">Omnes isti in generationibus gentis suæ gloriam adepti sunt, et in diebus suis habentur in laudibus.</div>
<div n="8" type="v">Qui de illis nati sunt reliquerunt nomen narrandi laudes eorum.</div>
<div n="9" type="v">Et sunt quorum non est memoria : perierunt quasi qui non fuerint : et nati sunt quasi non nati, et filii ipsorum cum ipsis.</div>
<div n="10" type="v">Sed illi viri misericordiæ sunt, quorum pietates non defuerunt.</div>
<div n="11" type="v">Cum semine eorum permanent bona :</div>
<div n="12" type="v">hæreditas sancta nepotes eorum, et in testamentis stetit semen eorum :</div>
<div n="13" type="v">et filii eorum propter illos usque in æternum manent : semen eorum et gloria eorum non derelinquetur.</div>
<div n="14" type="v">Corpora ipsorum in pace sepulta sunt, et nomen eorum vivit in generationem et generationem.</div>
<div n="15" type="v">Sapientiam ipsorum narrent populi, et laudem eorum nuntiet ecclesia.</div>
<div n="16" type="v">Enoch placuit Deo, et translatus est in paradisum, ut det gentibus pœnitentiam.</div>
<div n="17" type="v">Noë inventus est perfectus, justus, et in tempore iracundiæ factus est reconciliatio.</div>
<div n="18" type="v">Ideo dimissum est reliquum terræ, cum factum est diluvium.</div>
<div n="19" type="v">Testamenta sæculi posita sunt apud illum, ne deleri possit diluvio omnis caro.</div>
<div n="20" type="v">Abraham magnus pater multitudinis gentium, et non est inventus similis illi in gloria : qui conservavit legem Excelsi, et fuit in testamento cum illo.</div>
<div n="21" type="v">In carne ejus stare fecit testamentum, et in tentatione inventus est fidelis.</div>
<div n="22" type="v">Ideo jurejurando dedit illi gloriam in gente sua, crescere illum quasi terræ cumulum,</div>
<div n="23" type="v">et ut stellas exaltare semen ejus, et hæreditare illos a mari usque ad mare, et a flumine usque ad terminos terræ.</div>
<div n="24" type="v">Et in Isaac eodem modo fecit, propter Abraham patrem ejus.</div>
<div n="25" type="v">Benedictionem omnium gentium dedit illi Dominus, et testamentum confirmavit super caput Jacob.</div>
<div n="26" type="v">Agnovit eum in benedictionibus suis, et dedit illi hæreditatem, et divisit illi partem in tribubus duodecim.</div>
<div n="27" type="v">Et conservavit illi homines misericordiæ, invenientes gratiam in oculis omnis carnis.</div>
</div>
<div n="45" type="ch">
<div n="1" type="v">Dilectus Deo et hominibus Moyses, cujus memoria in benedictione est.</div>
<div n="2" type="v">Similem illum fecit in gloria sanctorum, et magnificavit eum in timore inimicorum, et in verbis suis monstra placavit.</div>
<div n="3" type="v">Glorificavit illum in conspectu regum, et jussit illi coram populo suo, et ostendit illi gloriam suam.</div>
<div n="4" type="v">In fide et lenitate ipsius sanctum fecit illum, et elegit eum ex omni carne.</div>
<div n="5" type="v">Audivit enim eum, et vocem ipsius, et induxit illum in nubem.</div>
<div n="6" type="v">Et dedit illi coram præcepta, et legem vitæ et disciplinæ, docere Jacob testamentum suum, et judicia sua Israël.</div>
<div n="7" type="v">Excelsum fecit Aaron fratrem ejus, et similem sibi, de tribu Levi.</div>
<div n="8" type="v">Statuit ei testamentum æternum, et dedit illi sacerdotium gentis, et beatificavit illum in gloria :</div>
<div n="9" type="v">et circumcinxit eum zona gloriæ, et induit eum stolam gloriæ, et coronavit eum in vasis virtutis.</div>
<div n="10" type="v">Circumpedes, et femoralia, et humerale posuit ei : et cinxit illum tintinnabulis aureis plurimis in gyro :</div>
<div n="11" type="v">dare sonitum in incessu suo, auditum facere sonitum in templo in memoriam filiis gentis suæ.</div>
<div n="12" type="v">Stolam sanctam auro, et hyacintho, et purpura, opus textile viri sapientis, judicio et veritate præditi :</div>
<div n="13" type="v">torto cocco opus artificis gemmis pretiosis figuratis in ligatura auri, et opere lapidarii sculptis, in memoriam secundum numerum tribuum Israël.</div>
<div n="14" type="v">Corona aurea super mitram ejus expressa signo sanctitatis, et gloria honoris : opus virtutis, et desideria oculorum ornata.</div>
<div n="15" type="v">Sic pulchra ante ipsum non fuerunt talia usque ad originem.</div>
<div n="16" type="v">Non est indutus illa alienigena aliquis, sed tantum filii ipsius soli, et nepotes ejus per omne tempus.</div>
<div n="17" type="v">Sacrificia ipsius consumpta sunt igne quotidie.</div>
<div n="18" type="v">Complevit Moyses manus ejus, et unxit illum oleo sancto.</div>
<div n="19" type="v">Factum est illi in testamentum æternum, et semini ejus, sicut dies cæli, fungi sacerdotio, et habere laudem, et glorificare populum suum in nomine ejus.</div>
<div n="20" type="v">Ipsum elegit ab omni vivente, offerre sacrificium Deo, incensum, et bonum odorem, in memoriam placare pro populo suo :</div>
<div n="21" type="v">et dedit illi in præceptis suis potestatem, in testamentis judiciorum : docere Jacob testimonia, et in lege sua lucem dare Israël.</div>
<div n="22" type="v">Quia contra illum steterunt alieni, et propter invidiam circumdederunt illum homines in deserto, qui erant cum Dathan et Abiron, et congregatio Core in iracundia.</div>
<div n="23" type="v">Vidit Dominus Deus, et non placuit illi, et consumpti sunt in impetu iracundiæ.</div>
<div n="24" type="v">Fecit illis monstra, et consumpsit illos in flamma ignis.</div>
<div n="25" type="v">Et addidit Aaron gloriam, et dedit illi hæreditatem, et primitias frugum terræ divisit illi.</div>
<div n="26" type="v">Panem ipsis in primis paravit in satietatem : nam et sacrificia Domini edent, quæ dedit illi et semini ejus.</div>
<div n="27" type="v">Ceterum in terra gentes non hæreditabit, et pars non est illi in gente : ipse est enim pars ejus, et hæreditas.</div>
<div n="28" type="v">Phinees, filius Eleazari, tertius in gloria est, imitando eum in timore Domini,</div>
<div n="29" type="v">et stare in reverentia gentis : in bonitate et alacritate animæ suæ placuit Deo pro Israël.</div>
<div n="30" type="v">Ideo statuit illi testamentum pacis, principem sanctorum et gentis suæ, ut sit illi et semini ejus sacerdotii dignitas in æternum.</div>
<div n="31" type="v">Et testamentum David regi filio Jesse de tribu Juda, hæreditas ipsi et semini ejus : ut daret sapientiam in cor nostrum, judicare gentem suam in justitia, ne abolerentur bona ipsorum : et gloriam ipsorum in gentem eorum æternam fecit.</div>
</div>
<div n="46" type="ch">
<div n="1" type="v">Fortis in bello Jesus Nave, successor Moysi in prophetis, qui fuit magnus secundum nomen suum,</div>
<div n="2" type="v">maximus in salutem electorum Dei, expugnare insurgentes hostes, ut consequeretur hæreditatem Israël.</div>
<div n="3" type="v">Quam gloriam adeptus est in tollendo manus suas, et jactando contra civitates rhomphæas !</div>
<div n="4" type="v">Quis ante illum sic restitit ? nam hostes ipse Dominus perduxit.</div>
<div n="5" type="v">An non in iracundia ejus impeditus est sol, et una dies facta est quasi duo ?</div>
<div n="6" type="v">Invocavit Altissimum potentem, in oppugnando inimicos undique : et audivit illum magnus et sanctus Deus, in saxis grandinis virtutis valde fortis.</div>
<div n="7" type="v">Impetum fecit contra gentem hostilem, et in descensu perdidit contrarios :</div>
<div n="8" type="v">ut cognoscant gentes potentiam ejus, quia contra Deum pugnare non est facile. Et secutus est a tergo potentis :</div>
<div n="9" type="v">et in diebus Moysi misericordiam fecit, ipse, et Caleb filius Jephone, stare contra hostem, et prohibere gentem a peccatis, et perfringere murmur malitiæ.</div>
<div n="10" type="v">Et ipsi duo constituti a periculo liberati sunt a numero sexcentorum millium peditum, inducere illos in hæreditatem, in terram quæ manat lac et mel.</div>
<div n="11" type="v">Et dedit Dominus ipsi Caleb fortitudinem, et usque in senectutem permansit illi virtus, ut ascenderet in excelsum terræ locum, et semen ipsius obtinuit hæreditatem,</div>
<div n="12" type="v">ut viderent omnes filii Israël quia bonum est obsequi sancto Deo.</div>
<div n="13" type="v">Et judices singuli suo nomine, quorum non est corruptum cor, qui non aversi sunt a Domino,</div>
<div n="14" type="v">ut sit memoria illorum in benedictione, et ossa eorum pullulent de loco suo :</div>
<div n="15" type="v">et nomen eorum permaneat in æternum, permanens ad filios illorum, sanctorum virorum gloria.</div>
<div n="16" type="v">Dilectus a Domino Deo suo Samuel, propheta Domini, renovavit imperium, et unxit principes in gente sua.</div>
<div n="17" type="v">In lege Domini congregationem judicavit, et vidit Deus Jacob : et in fide sua probatus est propheta,</div>
<div n="18" type="v">et cognitus est in verbis suis fidelis, quia vidit Deum lucis.</div>
<div n="19" type="v">Et invocavit Dominum omnipotentem, in oppugnando hostes circumstantes undique, in oblatione agni inviolati.</div>
<div n="20" type="v">Et intonuit de cælo Dominus, et in sonitu magno auditam fecit vocem suam :</div>
<div n="21" type="v">et contrivit principes Tyriorum, et omnes duces Philisthiim :</div>
<div n="22" type="v">et ante tempus finis vitæ suæ et sæculi, testimonium præbuit in conspectu Domini et christi : pecunias et usque ad calceamenta ab omni carne non accepit, et non accusavit illum homo.</div>
<div n="23" type="v">Et post hoc dormivit : et notum fecit regi, et ostendit illi finem vitæ suæ : et exaltavit vocem suam de terra in prophetia, delere impietatem gentis.</div>
</div>
<div n="47" type="ch">
<div n="1" type="v">Post hæc surrexit Nathan, propheta in diebus David.</div>
<div n="2" type="v">Et quasi adeps separatus a carne, sic David a filiis Israël.</div>
<div n="3" type="v">Cum leonibus lusit quasi cum agnis, et in ursis similiter fecit sicut in agnis ovium, in juventute sua.</div>
<div n="4" type="v">Numquid non occidit gigantem, et abstulit opprobrium de gente ?</div>
<div n="5" type="v">In tollendo manum, saxo fundæ dejecit exsultationem Goliæ :</div>
<div n="6" type="v">nam invocavit Dominum omnipotentem, et dedit in dextera ejus tollere hominem fortem in bello, et exaltare cornu gentis suæ.</div>
<div n="7" type="v">Sic in decem millibus glorificavit eum : et laudavit eum in benedictionibus Domini, in offerendo illi coronam gloriæ :</div>
<div n="8" type="v">contrivit enim inimicos undique, et extirpavit Philisthiim contrarios usque in hodiernum diem : contrivit cornu ipsorum usque in æternum.</div>
<div n="9" type="v">In omni opere dedit confessionem Sancto, et Excelso in verbo gloriæ.</div>
<div n="10" type="v">De omni corde suo laudavit Dominum : et dilexit Deum, qui fecit illum, et dedit illi contra inimicos potentiam :</div>
<div n="11" type="v">et stare fecit cantores contra altare, et in sono eorum dulces fecit modos.</div>
<div n="12" type="v">Et dedit in celebrationibus decus, et ornavit tempora usque ad consummationem vitæ, ut laudarent nomen sanctum Domini, et amplificarent mane Dei sanctitatem.</div>
<div n="13" type="v">Dominus purgavit peccata ipsius, et exaltavit in æternum cornu ejus : et dedit illi testamentum regni, et sedem gloriæ in Israël.</div>
<div n="14" type="v">Post ipsum surrexit filius sensatus, et propter illum dejecit omnem potentiam inimicorum.</div>
<div n="15" type="v">Salomon imperavit in diebus pacis, cui subjecit Deus omnes hostes, ut conderet domum in nomine suo, et pararet sanctitatem in sempiternum. Quemadmodum eruditus es in juventute tua,</div>
<div n="16" type="v">et impletus es, quasi flumen, sapientia, et terram retexit anima tua.</div>
<div n="17" type="v">Et replesti in comparationibus ænigmata : ad insulas longe divulgatum est nomen tuum, et dilectus es in pace tua.</div>
<div n="18" type="v">In cantilenis, et proverbiis, et comparationibus, et interpretationibus, miratæ sunt terræ :</div>
<div n="19" type="v">et in nomine Domini Dei, cui est cognomen Deus Israël.</div>
<div n="20" type="v">Collegisti quasi auricalcum aurum, et ut plumbum complesti argentum :</div>
<div n="21" type="v">et inclinasti femora tua mulieribus : potestatem habuisti in corpore tuo.</div>
<div n="22" type="v">Dedisti maculam in gloria tua, et profanasti semen tuum, inducere iracundiam ad liberos tuos, et incitari stultitiam tuam :</div>
<div n="23" type="v">ut faceres imperium bipartitum, et ex Ephraim imperare imperium durum.</div>
<div n="24" type="v">Deus autem non derelinquet misericordiam suam : et non corrumpet, nec delebit opera sua, neque perdet a stirpe nepotes electi sui, et semen ejus qui diligit Dominum non corrumpet.</div>
<div n="25" type="v">Dedit autem reliquum Jacob, et David de ipsa stirpe.</div>
<div n="26" type="v">Et finem habuit Salomon cum patribus suis.</div>
<div n="27" type="v">Et dereliquit post se de semine suo, gentis stultitiam,</div>
<div n="28" type="v">et imminutum a prudentia, Roboam, qui avertit gentem consilio suo :</div>
<div n="29" type="v">et Jeroboam filium Nabat, qui peccare fecit Israël, et dedit viam peccandi Ephraim : et plurima redundaverunt peccata ipsorum.</div>
<div n="30" type="v">Valde averterunt illos a terra sua.</div>
<div n="31" type="v">Et quæsivit omnes nequitias, usque dum perveniret ad illos defensio, et ab omnibus peccatis liberavit eos.</div>
</div>
<div n="48" type="ch">
<div n="1" type="v">Et surrexit Elias propheta quasi ignis, et verbum ipsius quasi facula ardebat.</div>
<div n="2" type="v">Qui induxit in illos famem : et irritantes illum invidia sua pauci facti sunt : non enim poterant sustinere præcepta Domini.</div>
<div n="3" type="v">Verbo Domini continuit cælum, et dejecit de cælo ignem ter.</div>
<div n="4" type="v">Sic amplificatus est Elias in mirabilibus suis. Et quis potest similiter sic gloriari tibi ?</div>
<div n="5" type="v">qui sustulisti mortuum ab inferis de sorte mortis, in verbo Domini Dei :</div>
<div n="6" type="v">qui dejecisti reges ad pernicem, et confregisti facile potentiam ipsorum, et gloriosos de lecto suo :</div>
<div n="7" type="v">qui audis in Sina judicium, et in Horeb judicia defensionis :</div>
<div n="8" type="v">qui ungis reges ad pœnitentiam, et prophetas facis successores post te :</div>
<div n="9" type="v">qui receptus es in turbine ignis, in curru equorum igneorum :</div>
<div n="10" type="v">qui scriptus es in judiciis temporum, lenire iracundiam Domini, conciliare cor patris ad filium, et restituere tribus Jacob.</div>
<div n="11" type="v">Beati sunt qui te viderunt, et in amicitia tua decorati sunt.</div>
<div n="12" type="v">Nam nos vita vivimus tantum : post mortem autem non erit tale nomen nostrum.</div>
<div n="13" type="v">Elias quidem in turbine tectus est, et in Eliseo completus est spiritus ejus : in diebus suis non pertimuit principem, et potentia nemo vicit illum :</div>
<div n="14" type="v">nec superavit illum verbum aliquod, et mortuum prophetavit corpus ejus.</div>
<div n="15" type="v">In vita sua fecit monstra, et in morte mirabilia operatus est.</div>
<div n="16" type="v">In omnibus istis non pœnituit populus, et non recesserunt a peccatis suis, usque dum ejecti sunt de terra sua, et dispersi sunt in omnem terram :</div>
<div n="17" type="v">et relicta est gens perpauca, et princeps in domo David.</div>
<div n="18" type="v">Quidam ipsorum fecerunt quod placeret Deo : alii autem multa commiserunt peccata.</div>
<div n="19" type="v">Ezechias munivit civitatem suam, et induxit in medium ipsius aquam : et fodit ferro rupem, et ædificavit ad aquam puteum.</div>
<div n="20" type="v">In diebus ipsius ascendit Sennacherib, et misit Rabsacen, et sustulit manum suam contra illos : et extulit manum suam in Sion, et superbus factus est potentia sua.</div>
<div n="21" type="v">Tunc mota sunt corda et manus ipsorum : et doluerunt quasi parturientes mulieres.</div>
<div n="22" type="v">Et invocaverunt Dominum misericordem, et expandentes manus suas extulerunt ad cælum : et Sanctus, Dominus Deus, audivit cito vocem ipsorum.</div>
<div n="23" type="v">Non est commemoratus peccatorum illorum, neque dedit illos inimicis suis : sed purgavit eos in manu Isaiæ sancti prophetæ.</div>
<div n="24" type="v">Dejecit castra Assyriorum, et contrivit illos angelus Domini :</div>
<div n="25" type="v">nam fecit Ezechias quod placuit Deo, et fortiter ivit in via David patris sui, quam mandavit illi Isaias, propheta magnus, et fidelis in conspectu Dei.</div>
<div n="26" type="v">In diebus ipsius retro rediit sol, et addidit regi vitam.</div>
<div n="27" type="v">Spiritu magno vidit ultima, et consolatus est lugentes in Sion usque in sempiternum.</div>
<div n="28" type="v">Ostendit futura, et abscondita antequam evenirent.</div>
</div>
<div n="49" type="ch">
<div n="1" type="v">Memoria Josiæ in compositionem odoris facta opus pigmentarii.</div>
<div n="2" type="v">In omni ore quasi mel indulcabitur ejus memoria, et ut musica in convivio vini.</div>
<div n="3" type="v">Ipse est directus divinitus in pœnitentiam gentis, et tulit abominationes impietatis.</div>
<div n="4" type="v">Et gubernavit ad Dominum cor ipsius, et in diebus peccatorum corroboravit pietatem.</div>
<div n="5" type="v">Præter David et Ezechiam et Josiam, omnes peccatum commiserunt :</div>
<div n="6" type="v">nam reliquerunt legem Altissimi reges Juda, et contempserunt timorem Dei.</div>
<div n="7" type="v">Dederunt enim regnum suum aliis, et gloriam suam alienigenæ genti.</div>
<div n="8" type="v">Incenderunt electam sanctitatis civitatem, et desertas fecerunt vias ipsius in manu Jeremiæ.</div>
<div n="9" type="v">Nam male tractaverunt illum qui a ventre matris consecratus est propheta, evertere, et eruere, et perdere, et iterum ædificare, et renovare :</div>
<div n="10" type="v">Ezechiel, qui vidit conspectum gloriæ quam ostendit illi in curru cherubim.</div>
<div n="11" type="v">Nam commemoratus est inimicorum in imbre, benefacere illis qui ostenderunt rectas vias.</div>
<div n="12" type="v">Et duodecim prophetarum ossa pullulent de loco suo : nam corroboraverunt Jacob, et redemerunt se in fide virtutis.</div>
<div n="13" type="v">Quomodo amplificemus Zorobabel ? nam et ipse quasi signum in dextera manu :</div>
<div n="14" type="v">sic et Jesum filium Josedec, qui in diebus suis ædificaverunt domum, et exaltaverunt templum sanctum Domino, paratum in gloriam sempiternam.</div>
<div n="15" type="v">Et Nehemias in memoriam multi temporis, qui erexit nobis muros eversos, et stare fecit portas et seras, qui erexit domos nostras.</div>
<div n="16" type="v">Nemo natus est in terra qualis Henoch, nam et ipse receptus est a terra :</div>
<div n="17" type="v">neque ut Joseph, qui natus est homo princeps fratrum, firmamentum gentis, rector fratrum, stabilimentum populi :</div>
<div n="18" type="v">et ossa ipsius visitata sunt, et post mortem prophetaverunt.</div>
<div n="19" type="v">Seth et Sem apud homines gloriam adepti sunt, et super omnem animam in origine Adam.</div>
</div>
<div n="50" type="ch">
<div n="1" type="v">Simon, Oniæ filius, sacerdos magnus, qui in vita sua suffulsit domum, et in diebus suis corroboravit templum.</div>
<div n="2" type="v">Templi etiam altitudo ab ipso fundata est, duplex ædificatio, et excelsi parietes templi.</div>
<div n="3" type="v">In diebus ipsius emanaverunt putei aquarum, et quasi mare adimpleti sunt supra modum.</div>
<div n="4" type="v">Qui curavit gentem suam, et liberavit eam a perditione :</div>
<div n="5" type="v">qui prævaluit amplificare civitatem, qui adeptus est gloriam in conversatione gentis, et ingressum domus et atrii amplificavit.</div>
<div n="6" type="v">Quasi stella matutina in medio nebulæ, et quasi luna plena, in diebus suis lucet :</div>
<div n="7" type="v">et quasi sol refulgens, sic ille effulsit in templo Dei.</div>
<div n="8" type="v">Quasi arcus refulgens inter nebulas gloriæ, et quasi flos rosarum in diebus vernis, et quasi lilia quæ sunt in transitu aquæ, et quasi thus redolens in diebus æstatis :</div>
<div n="9" type="v">quasi ignis effulgens, et thus ardens in igne :</div>
<div n="10" type="v">quasi vas auri solidum, ornatum omni lapide pretioso :</div>
<div n="11" type="v">quasi oliva pullulans, et cypressus in altitudinem se extollens, in accipiendo ipsum stolam gloriæ, et vestiri eum in consummationem virtutis.</div>
<div n="12" type="v">In ascensu altaris sancti gloriam dedit sanctitatis amictum.</div>
<div n="13" type="v">In accipiendo autem partes de manu sacerdotum, et ipse stans juxta aram : et circa illum corona fratrum : quasi plantatio cedri in monte Libano,</div>
<div n="14" type="v">sic circa illum steterunt quasi rami palmæ : et omnes filii Aaron in gloria sua.</div>
<div n="15" type="v">Oblatio autem Domini in manibus ipsorum coram omni synagoga Israël : et consummatione fungens in ara, amplificare oblationem excelsi Regis,</div>
<div n="16" type="v">porrexit manum suam in libatione, et libavit de sanguine uvæ.</div>
<div n="17" type="v">Effudit in fundamento altaris odorem divinum excelso Principi.</div>
<div n="18" type="v">Tunc exclamaverunt filii Aaron, in tubis productilibus sonuerunt : et auditam fecerunt vocem magnam in memoriam coram Deo.</div>
<div n="19" type="v">Tunc omnis populus simul properaverunt, et ceciderunt in faciem super terram, adorare Dominum Deum suum, et dare preces omnipotenti Deo excelso.</div>
<div n="20" type="v">Et amplificaverunt psallentes in vocibus suis, et in magna domo auctus est sonus suavitatis plenus.</div>
<div n="21" type="v">Et rogavit populus Dominum excelsum in prece, usque dum perfectus est honor Domini, et munus suum perfecerunt.</div>
<div n="22" type="v">Tunc descendens, manus suas extulit in omne congregationem filiorum Israël, dare gloriam Deo a labiis suis, et in nomine ipsius gloriari :</div>
<div n="23" type="v">et iteravit orationem suam, volens ostendere virtutem Dei.</div>
<div n="24" type="v">Et nunc orate Deum omnium, qui magna fecit in omni terra, qui auxit dies nostros a ventre matris nostræ, et fecit nobiscum secundum suam misericordiam :</div>
<div n="25" type="v">det nobis jucunditatem cordis, et fieri pacem in diebus nostris in Israël per dies sempiternos :</div>
<div n="26" type="v">credere Israël nobiscum esse Dei misericordiam, ut liberet nos in diebus suis.</div>
<div n="27" type="v">Duas gentes odit anima mea : tertia autem non est gens quam oderim :</div>
<div n="28" type="v">qui sedent in monte Seir, et Philisthiim, et stultus populus qui habitat in Sichimis.</div>
<div n="29" type="v">Doctrinam sapientiæ et disciplinæ scripsit in codice isto Jesus, filius Sirach, Jerosolymita, qui renovavit sapientiam de corde suo.</div>
<div n="30" type="v">Beatus qui in istis versatur bonis : qui ponit illa in corde suo, sapiens erit semper.</div>
<div n="31" type="v">Si enim hæc fecerit, ad omnia valebit, quia lux Dei vestigium ejus est.</div>
</div>
<div n="51" type="ch">
<div n="1" type="v">Oratio Jesu filii Sirach. Confitebor tibi, Domine rex, et collaudabo te Deum salvatorem meum.</div>
<div n="2" type="v">Confitebor nomini tuo, quoniam adjutor et protector factus es mihi,</div>
<div n="3" type="v">et liberasti corpus meum a perditione : a laqueo linguæ iniquæ, et a labiis operantium mendacium : et in conspectu astantium factus es mihi adjutor.</div>
<div n="4" type="v">Et liberasti me, secundum multitudinem misericordiæ nominis tui, a rugientibus præparatis ad escam :</div>
<div n="5" type="v">de manibus quærentium animam meam, et de portis tribulationum quæ circumdederunt me ;</div>
<div n="6" type="v">a pressura flammæ quæ circumdedit me, et in medio ignis non sum æstuatus ;</div>
<div n="7" type="v">de altitudine ventris inferi, et a lingua coinquinata, et a verbo mendacii, a rege iniquo, et a lingua injusta.</div>
<div n="8" type="v">Laudabit usque ad mortem anima mea Dominum,</div>
<div n="9" type="v">et vita mea appropinquans erat in inferno deorsum.</div>
<div n="10" type="v">Circumdederunt me undique, et non erat qui adjuvaret : respiciens eram ad adjutorium hominum, et non erat.</div>
<div n="11" type="v">Memoratus sum misericordiæ tuæ Domine, et operationis tuæ, quæ a sæculo sunt :</div>
<div n="12" type="v">quoniam eruis sustinentes te, Domine, et liberas eos de manibus gentium.</div>
<div n="13" type="v">Exaltasti super terram habitationem meam, et pro morte defluente deprecatus sum.</div>
<div n="14" type="v">Invocavi Dominum patrem Domini mei, ut non derelinquat me in die tribulationis meæ, et in tempore superborum, sine adjutorio.</div>
<div n="15" type="v">Laudabo nomen tuum assidue, et collaudabo illud in confessione : et exaudita est oratio mea,</div>
<div n="16" type="v">et liberasti me de perditione, et eripuisti me de tempore iniquo.</div>
<div n="17" type="v">Propterea confitebor, et laudem dicam tibi, et benedicam nomini Domini.</div>
<div n="18" type="v">Cum adhuc junior essem, priusquam oberrarem, quæsivi sapientiam palam in oratione mea.</div>
<div n="19" type="v">Ante templum postulabam pro illis, et usque in novissimis inquiram eam : et effloruit tamquam præcox uva.</div>
<div n="20" type="v">Lætatum est cor meum in ea : ambulavit pes meus iter rectum : a juventute mea investigabam eam.</div>
<div n="21" type="v">Inclinavi modico aurem meam, et excepi illam.</div>
<div n="22" type="v">Multam inveni in meipso sapientiam, et multum profeci in ea.</div>
<div n="23" type="v">Danti mihi sapientiam dabo gloriam :</div>
<div n="24" type="v">consiliatus sum enim ut facerem illam. Zelatus sum bonum, et non confundar.</div>
<div n="25" type="v">Colluctata est anima mea in illa, et in faciendo eam confirmatus sum.</div>
<div n="26" type="v">Manus meas extendi in altum, et insipientiam ejus luxi ;</div>
<div n="27" type="v">animam meam direxi ad illam, et in agnitione inveni eam.</div>
<div n="28" type="v">Possedi cum ipsa cor ab initio : propter hoc, non derelinquar.</div>
<div n="29" type="v">Venter meus conturbatus est quærendo illam : propterea bonam possidebo possessionem.</div>
<div n="30" type="v">Dedit mihi Dominus linguam mercedem meam, et in ipsa laudabo eum.</div>
<div n="31" type="v">Appropiate ad me, indocti, et congregate vos in domum disciplinæ.</div>
<div n="32" type="v">Quid adhuc retardatis ? et quid dicitis in his ? animæ vestræ sitiunt vehementer.</div>
<div n="33" type="v">Aperui os meum, et locutus sum : Comparate vobis sine argento,</div>
<div n="34" type="v">et collum vestrum subjicite jugo : et suscipiat anima vestra disciplinam : in proximo est enim invenire eam.</div>
<div n="35" type="v">Videte oculis vestris, quia modicum laboravi, et inveni mihi multam requiem.</div>
<div n="36" type="v">Assumite disciplinam in multo numero argenti, et copiosum aurum possidete in ea.</div>
<div n="37" type="v">Lætetur anima vestra in misericordia ejus, et non confundemini in laude ipsius.</div>
<div n="38" type="v">Operamini opus vestrum ante tempus, et dabit vobis mercedem vestram in tempore suo.</div>
</div>
</div>
<div n="Bar" type="bk">
<div n="1" type="ch">
<div n="1" type="v">Et hæc verba libri quæ scripsit Baruch filius Neriæ, filii Maasiæ, filii Sedeciæ, filii Sedei, filii Helciæ, in Babylonia,</div>
<div n="2" type="v">in anno quinto, in septimo die mensis, in tempore quo ceperunt Chaldæi Jerusalem, et succenderunt eam igni.</div>
<div n="3" type="v">Et legit Baruch verba libri hujus ad aures Jechoniæ filii Joakim regis Juda, et ad aures universi populi venientis ad librum,</div>
<div n="4" type="v">et ad aures potentium, filiorum regum, et ad aures presbyterorum, et ad aures populi, a minimo usque ad maximum eorum, omnium habitantium in Babylonia, ad flumen Sodi.</div>
<div n="5" type="v">Qui audientes plorabant, et jejunabant, et orabant in conspectu Domini.</div>
<div n="6" type="v">Et collegerunt pecuniam, secundum quod potuit uniuscujusque manus,</div>
<div n="7" type="v">et miserunt in Jerusalem ad Joakim filium Helciæ filii Salom sacerdotem, et ad sacerdotes, et ad omnem populum qui inventi sunt cum eo in Jerusalem :</div>
<div n="8" type="v">cum acciperet vasa templi Domini, quæ ablata fuerant de templo, revocare in terram Juda, decima die mensis Sivan, vasa argentea quæ fecit Sedecias filius Josiæ rex Juda,</div>
<div n="9" type="v">posteaquam cepisset Nabuchodonosor rex Babylonis Jechoniam, et principes, et cunctos potentes, et populum terræ, ab Jerusalem, et duxit eos vinctos in Babylonem.</div>
<div n="10" type="v">Et dixerunt : Ecce misimus ad vos pecunias, de quibus emite holocautomata et thus : et facite manna, et offerte pro peccato, ad aram Domini Dei nostri :</div>
<div n="11" type="v">et orate pro vita Nabuchodonosor regis Babylonis, et pro vita Baltassar filii ejus, ut sint dies eorum sicut dies cæli super terram :</div>
<div n="12" type="v">et ut det Dominus virtutem nobis, et illuminet oculos nostros, ut vivamus sub umbra Nabuchodonosor regis Babylonis, et sub umbra Baltassar filii ejus, et serviamus eis multis diebus, et inveniamus gratiam in conspectu eorum.</div>
<div n="13" type="v">Et pro nobis ipsis orate ad Dominum Deum nostrum, quia peccavimus Domino Deo nostro, et non est aversus furor ejus a nobis usque in hunc diem.</div>
<div n="14" type="v">Et legite librum istum quem misimus ad vos recitari in templo Domini, in die solemni et in die opportuno :</div>
<div n="15" type="v">et dicetis : Domino Deo nostro justitia, nobis autem confusio faciei nostræ, sicut est dies hæc omni Juda, et habitantibus in Jerusalem :</div>
<div n="16" type="v">regibus nostris, et principibus nostris, et sacerdotibus nostris, et prophetis nostris, et patribus nostris.</div>
<div n="17" type="v">Peccavimus ante Dominum Deum nostrum, et non credidimus, diffidentes in eum :</div>
<div n="18" type="v">et non fuimus subjectibiles illi, et non audivimus vocem Domini Dei nostri, ut ambularemus in mandatis ejus, quæ dedit nobis.</div>
<div n="19" type="v">A die qua eduxit patres nostros de terra Ægypti, usque ad diem hanc, eramus incredibiles ad Dominum Deum nostrum : et dissipati recessimus, ne audiremus vocem ipsius :</div>
<div n="20" type="v">et adhæserunt nobis multa mala et maledictiones quæ constituit Dominus Moysi servo suo, qui eduxit patres nostros de terra Ægypti, dare nobis terram fluentem lac et mel, sicut hodierna die.</div>
<div n="21" type="v">Et non audivimus vocem Domini Dei nostri, secundum omnia verba prophetarum quos misit ad nos :</div>
<div n="22" type="v">et abivimus unusquisque in sensum cordis nostri maligni, operari diis alienis, facientes mala ante oculos Domini Dei nostri.</div>
</div>
<div n="2" type="ch">
<div n="1" type="v">Propter quod statuit Dominus Deus noster verbum suum, quod locutus est ad nos, et ad judices nostros qui judicaverunt Israël, et ad reges nostros, et ad principes nostros, et ad omnem Israël et Juda :</div>
<div n="2" type="v">ut adduceret Dominus super nos mala magna, quæ non sunt facta sub cælo quemadmodum facta sunt in Jerusalem, secundum quæ scripta sunt in lege Moysi,</div>
<div n="3" type="v">et manducaret homo carnes filii sui et carnes filiæ suæ.</div>
<div n="4" type="v">Et dedit eos sub manu regum omnium qui sunt in circuitu nostro, in improperium et in desolationem in omnibus populis in quibus nos dispersit Dominus :</div>
<div n="5" type="v">et facti sumus subtus, et non supra, quia peccavimus Domino Deo nostro, non obaudiendo voci ipsius.</div>
<div n="6" type="v">Domino Deo nostro justitia, nobis autem et patribus nostris confusio faciei, sicut est dies hæc :</div>
<div n="7" type="v">quia locutus est Dominus super nos omnia mala hæc quæ venerunt super nos :</div>
<div n="8" type="v">et non sumus deprecati faciem Domini Dei nostri, ut reverteremur unusquisque nostrum a viis nostris pessimis.</div>
<div n="9" type="v">Et vigilavit Dominus in malis, et adduxit ea super nos : quia justus est Dominus in omnibus operibus suis quæ mandavit nobis,</div>
<div n="10" type="v">et non audivimus vocem ipsius ut iremus in præceptis Domini, quæ dedit ante faciem nostram.</div>
<div n="11" type="v">Et nunc, Domine Deus Israël, qui eduxisti populum tuum de terra Ægypti in manu valida, et in signis, et in prodigiis, et in virtute tua magna, et in brachio excelso, et fecisti tibi nomen sicut est dies iste :</div>
<div n="12" type="v">peccavimus, impie egimus, inique gessimus, Domine Deus noster, in omnibus justitiis tuis.</div>
<div n="13" type="v">Avertatur ira tua a nobis, quia derelicti sumus pauci inter gentes ubi dispersisti nos.</div>
<div n="14" type="v">Exaudi, Domine, preces nostras et orationes nostras, et educ nos propter te, et da nobis invenire gratiam ante faciem eorum qui nos abduxerunt :</div>
<div n="15" type="v">ut sciat omnis terra quia tu es Dominus Deus noster, et quia nomen tuum invocatum est super Israël, et super genus ipsius.</div>
<div n="16" type="v">Respice, Domine, de domo sancta tua in nos, et inclina aurem tuam, et exaudi nos.</div>
<div n="17" type="v">Aperi oculos tuos et vide : quia non mortui qui sunt in inferno, quorum spiritus acceptus est a visceribus suis, dabunt honorem et justificationem Domino :</div>
<div n="18" type="v">sed anima quæ tristis est super magnitudine mali, et incedit curva et infirma, et oculi deficientes, et anima esuriens, dat tibi gloriam et justitiam Domino.</div>
<div n="19" type="v">Quia non secundum justitias patrum nostrorum nos fundimus preces et petimus misericordiam ante conspectum tuum, Domine Deus noster :</div>
<div n="20" type="v">sed quia misisti iram tuam et furorem tuum super nos, sicut locutus es in manu puerorum tuorum prophetarum, dicens :</div>
<div n="21" type="v">Sic dicit Dominus : Inclinate humerum vestrum et cervicem vestram, et opera facite regi Babylonis, et sedebitis in terra quam dedi patribus vestris.</div>
<div n="22" type="v">Quod si non audieritis vocem Domini Dei vestri, operari regi Babyloniæ, defectionem vestram faciam de civitatibus Juda, et a foris Jerusalem,</div>
<div n="23" type="v">et auferam a vobis vocem jucunditatis et vocem gaudii, et vocem sponsi et vocem sponsæ, et erit omnis terra sine vestigio ab inhabitantibus eam.</div>
<div n="24" type="v">Et non audierunt vocem tuam, ut operarentur regi Babylonis : et statuisti verba tua, quæ locutus es in manibus puerorum tuorum prophetarum, ut transferrentur ossa regum nostrorum et ossa patrum nostrorum de loco suo :</div>
<div n="25" type="v">et ecce projecta sunt in calore solis et in gelu noctis, et mortui sunt in doloribus pessimis, in fame et in gladio, et in emissione.</div>
<div n="26" type="v">Et posuisti templum in quo invocatum est nomen tuum in ipso sicut hæc dies, propter iniquitatem domus Israël et domus Juda.</div>
<div n="27" type="v">Et fecisti in nobis, Domine Deus noster, secundum omnem bonitatem tuam et secundum omnem miserationem tuam illam magnam :</div>
<div n="28" type="v">sicut locutus es in manu pueri tui Moysi, in die qua præcepisti ei scribere legem tuam coram filiis Israël,</div>
<div n="29" type="v">dicens : Si non audieritis vocem meam, multitudo hæc magna convertetur in minimam inter gentes, quo ego eos dispergam :</div>
<div n="30" type="v">quia scio quod me non audiet populus : populus est enim dura cervice. Et convertetur ad cor suum in terra captivitatis suæ,</div>
<div n="31" type="v">et scient quia ego sum Dominus Deus eorum : et dabo eis cor, et intelligent ; aures, et audient :</div>
<div n="32" type="v">et laudabunt me in terra captivitatis suæ, et memores erunt nominis mei,</div>
<div n="33" type="v">et avertent se a dorso suo duro, et a malignitatibus suis : quia reminiscentur viam patrum suorum, qui peccaverunt in me.</div>
<div n="34" type="v">Et revocabo illos in terram quam juravi patribus eorum, Abraham, Isaac, et Jacob : et dominabuntur ejus, et multiplicabo eos, et non minorabuntur :</div>
<div n="35" type="v">et statuam illis testamentum alterum sempiternum, ut sim illis in Deum, et ipsi erunt mihi in populum : et non movebo amplius populum meum, filios Israël, a terra quam dedi illis.</div>
</div>
<div n="3" type="ch">
<div n="1" type="v">Et nunc, Domine omnipotens, Deus Israël, anima in angustiis, et spiritus anxius clamat ad te.</div>
<div n="2" type="v">Audi, Domine, et miserere, quia Deus es misericors : et miserere nostri, quia peccavimus ante te :</div>
<div n="3" type="v">quia tu sedes in sempiternum, et nos, peribimus in ævum ?</div>
<div n="4" type="v">Domine omnipotens, Deus Israël, audi nunc orationem mortuorum Israël, et filiorum ipsorum qui peccaverunt ante te, et non audierunt vocem Domini Dei sui, et agglutinata sunt nobis mala.</div>
<div n="5" type="v">Noli meminisse iniquitatum patrum nostrorum, sed memento manus tuæ et nominis tui in tempore isto :</div>
<div n="6" type="v">quia tu es Dominus Deus noster, et laudabimus te, Domine :</div>
<div n="7" type="v">quia propter hoc dedisti timorem tuum in cordibus nostris, et ut invocemus nomen tuum, et laudemus te in captivitate nostra, quia convertimur ab iniquitate patrum nostrorum, qui peccaverunt ante te.</div>
<div n="8" type="v">Et ecce nos in captivitate nostra sumus hodie, qua nos dispersisiti in improperium, et in maledictum, et in peccatum, secundum omnes iniquitates patrum nostrorum, qui recesserunt a te, Domine Deus noster.</div>
<div n="9" type="v">Audi, Israël, mandata vitæ : auribus percipe, ut scias prudentiam.</div>
<div n="10" type="v">Quid est, Israël, quod in terra inimicorum es,</div>
<div n="11" type="v">inveterasti in terra aliena, coinquinatus es cum mortuis, deputatus es cum descendentibus in infernum ?</div>
<div n="12" type="v">Dereliquisti fontem sapientiæ :</div>
<div n="13" type="v">nam si in via Dei ambulasses, habitasses utique in pace sempiterna.</div>
<div n="14" type="v">Disce ubi sit prudentia, ubi sit virtus, ubi sit intellectus, ut scias simul ubi sit longiturnitas vitæ et victus, ubi sit lumen oculorum, et pax.</div>
<div n="15" type="v">Quis invenit locum ejus ? et quis intravit in thesauros ejus ?</div>
<div n="16" type="v">Ubi sunt principes gentium, et qui dominantur super bestias quæ sunt super terram ?</div>
<div n="17" type="v">qui in avibus cæli ludunt,</div>
<div n="18" type="v">qui argentum thesaurizant, et aurum, in quo confidunt homines, et non est finis acquisitionis eorum ? qui argentum fabricant, et solliciti sunt, nec est inventio operum illorum ?</div>
<div n="19" type="v">Exterminati sunt, et ad inferos descenderunt, et alii loco eorum surrexerunt.</div>
<div n="20" type="v">Juvenes viderunt lumen, et habitaverunt super terram, viam autem disciplinæ ignoraverunt,</div>
<div n="21" type="v">neque intellexerunt semitas ejus, neque filii eorum susceperunt eam : a facie ipsorum longe facta est ;</div>
<div n="22" type="v">non est audita in terra Chanaan, neque visa est in Theman.</div>
<div n="23" type="v">Filii quoque Agar, qui exquirunt prudentiam quæ de terra est, negotiatores Merrhæ et Theman, et fabulatores, et exquisitores prudentiæ et intelligentiæ : viam autem sapientiæ nescierunt, neque commemorati sunt semitas ejus.</div>
<div n="24" type="v">O Israël, quam magna est domus Dei, et ingens locus possessionis ejus !</div>
<div n="25" type="v">magnus est, et non habet finem : excelsus, et immensus.</div>
<div n="26" type="v">Ibi fuerunt gigantes nominati illi, qui ab initio fuerunt, statura magna, scientes bellum.</div>
<div n="27" type="v">Non hos elegit Dominus, neque viam disciplinæ invenerunt : propterea perierunt,</div>
<div n="28" type="v">et quoniam non habuerunt sapientiam, interierunt propter suam insipientiam.</div>
<div n="29" type="v">Quis ascendit in cælum, et accepit eam, et eduxit eam de nubibus ?</div>
<div n="30" type="v">Quis transfretavit mare, et invenit illam, et attulit illam super aurum electum ?</div>
<div n="31" type="v">Non est qui possit scire vias ejus, neque qui exquirat semitas ejus :</div>
<div n="32" type="v">sed qui scit universa novit eam, et adinvenit eam prudentia sua qui præparavit terram in æterno tempore : et replevit eam pecudibus et quadrupedibus</div>
<div n="33" type="v">qui emittit lumen, et vadit, et vocavit illud, et obedit illi in tremore.</div>
<div n="34" type="v">Stellæ autem dederunt lumen in custodiis suis, et lætatæ sunt :</div>
<div n="35" type="v">vocatæ sunt, et dixerunt : Adsumus, et luxerunt ei cum jucunditate, qui fecit illas.</div>
<div n="36" type="v">Hic est Deus noster, et non æstimabitur alius adversus eum.</div>
<div n="37" type="v">Hic adinvenit omnem viam disciplinæ, et tradidit illam Jacob puero suo, et Israël dilecto suo.</div>
<div n="38" type="v">Post hæc in terris visus est, et cum hominibus conversatus est.</div>
</div>
<div n="4" type="ch">
<div n="1" type="v">Hic liber mandatorum Dei, et lex quæ est in æternum : omnes qui tenent eam pervenient ad vitam : qui autem dereliquerunt eam, in mortem.</div>
<div n="2" type="v">Convertere, Jacob, et apprehende eam : ambula per viam ad splendorem ejus contra lumen ejus.</div>
<div n="3" type="v">Ne tradas alteri gloriam tuam, et dignitatem tuam genti alienæ.</div>
<div n="4" type="v">Beati sumus, Israël, quia quæ Deo placent manifesta sunt nobis.</div>
<div n="5" type="v">Animæquior esto, populus Dei, memorabilis Israël :</div>
<div n="6" type="v">venundati estis gentibus non in perditionem : sed propter quod in ira ad iracundiam provocastis Deum, traditi estis adversariis.</div>
<div n="7" type="v">Exacerbastis enim eum qui fecit vos, Deum æternum, immolantes dæmoniis, et non Deo.</div>
<div n="8" type="v">Obliti enim estis Deum qui nutrivit vos, et contristastis nutricem vestram Jerusalem.</div>
<div n="9" type="v">Vidit enim iracundiam a Deo venientem vobis, et dixit : Audite, confines Sion : adduxit enim mihi Deus luctum magnum.</div>
<div n="10" type="v">Vidi enim captivitatem populi mei, filiorum meorum et filiarum, quam superduxit illis Æternus.</div>
<div n="11" type="v">Nutrivi enim illos cum jucunditate ; dimisi autem illos cum fletu et luctu.</div>
<div n="12" type="v">Nemo gaudeat super me viduam et desolatam : a multis derelicta sum propter peccata filiorum meorum, quia declinaverunt a lege Dei.</div>
<div n="13" type="v">Justitias autem ipsius nescierunt, nec ambulaverunt per vias mandatorum Dei, neque per semitas veritatis ejus cum justitia ingressi sunt.</div>
<div n="14" type="v">Veniant confines Sion, et memorentur captivitatem filiorum et filiarum mearum, quam superduxit illis Æternus.</div>
<div n="15" type="v">Adduxit enim super illos gentem de longinquo, gentem improbam, et alterius linguæ,</div>
<div n="16" type="v">qui non sunt reveriti senem, neque puerorum miserti sunt, et abduxerunt dilectos viduæ, et a filiis unicam desolaverunt.</div>
<div n="17" type="v">Ego autem, quid possum adjuvare vos ?</div>
<div n="18" type="v">qui enim adduxit super vos mala, ipse vos eripiet de manibus inimicorum vestrorum.</div>
<div n="19" type="v">Ambulate, filii, ambulate : ego enim derelicta sum sola.</div>
<div n="20" type="v">Exui me stola pacis, indui autem me sacco obsecrationis, et clamabo ad Altissimum in diebus meis.</div>
<div n="21" type="v">Animæquiores estote, filii ; clamate ad Dominum, et eripiet vos de manu principum inimicorum.</div>
<div n="22" type="v">Ego enim speravi in æternum salutem vestram, et venit mihi gaudium a Sancto, super misericordia quæ veniet vobis ab æterno salutari nostro.</div>
<div n="23" type="v">Emisi enim vos cum luctu et ploratu : reducet autem vos mihi Dominus cum gaudio et jucunditate in sempiternum.</div>
<div n="24" type="v">Sicut enim viderunt vicinæ Sion captivitatem vestram a Deo, sic videbunt et in celeritate salutem vestram a Deo, quæ superveniet vobis cum honore magno et splendore æterno.</div>
<div n="25" type="v">Filii, patienter sustinete iram quæ supervenit vobis : persecutus est enim te inimicus tuus : sed cito videbis perditionem ipsius, et super cervices ipsius ascendes.</div>
<div n="26" type="v">Delicati mei ambulaverunt vias asperas : ducti sunt enim ut grex direptus ab inimicis.</div>
<div n="27" type="v">Animæquiores estote, filii, et proclamate ad Dominum : erit enim memoria vestra ab eo qui duxit vos.</div>
<div n="28" type="v">Sicut enim fuit sensus vester ut erraretis a Deo, decies tantum iterum convertentes requiretis eum :</div>
<div n="29" type="v">qui enim induxit vobis mala, ipse rursum adducet vobis sempiternam jucunditatem cum salute vestra.</div>
<div n="30" type="v">Animæquior esto, Jerusalem : exhortatur enim te, qui te nominavit.</div>
<div n="31" type="v">Nocentes peribunt, qui te vexaverunt : et qui gratulati sunt in tua ruina, punientur.</div>
<div n="32" type="v">Civitates quibus servierunt filii tui, punientur, et quæ accepit filios tuos.</div>
<div n="33" type="v">Sicut enim gavisa est in tua ruina, et lætata est in casu tuo, sic contristabitur in sua desolatione,</div>
<div n="34" type="v">et amputabitur exsultatio multitudinis ejus, et gaudimonium ejus erit in luctum.</div>
<div n="35" type="v">Ignis enim superveniet ei ab Æterno in longiturnis diebus, et habitabitur a dæmoniis in multitudine temporis.</div>
<div n="36" type="v">Circumspice, Jerusalem, ad orientem, et vide jucunditatem a Deo tibi venientem.</div>
<div n="37" type="v">Ecce enim veniunt filii tui, quos dimisisti dispersos : veniunt collecti ab oriente usque ad occidentem, in verbo Sancti, gaudentes in honorem Dei.</div>
</div>
<div n="5" type="ch">
<div n="1" type="v">Exue te, Jerusalem, stola luctus et vexationis tuæ, et indue te decore, et honore ejus, quæ a Deo tibi est, sempiternæ gloriæ.</div>
<div n="2" type="v">Circumdabit te Deus diploide justitiæ, et imponet mitram capiti honoris æterni.</div>
<div n="3" type="v">Deus enim ostendet splendorem suum in te, omni qui sub cælo est.</div>
<div n="4" type="v">Nominabitur enim tibi nomen tuum a Deo in sempiternum : pax justitiæ, et honor pietatis.</div>
<div n="5" type="v">Exsurge, Jerusalem, et sta in excelso : et circumspice ad orientem, et vide collectos filios tuos ab oriente sole usque ad occidentem, in verbo Sancti, gaudentes Dei memoria.</div>
<div n="6" type="v">Exierunt enim abs te pedibus ducti ab inimicis : adducet autem illos Dominus ad te portatos in honore sicut filios regni :</div>
<div n="7" type="v">constituit enim Deus humiliare omnem montem excelsum et rupes perennes, et convalles replere in æqualitatem terræ, ut ambulet Israël diligenter in honorem Dei.</div>
<div n="8" type="v">Obumbraverunt autem et silvæ, et omne lignum suavitatis Israël ex mandato Dei.</div>
<div n="9" type="v">Adducet enim Deus Israël cum jucunditate in lumine majestatis suæ, cum misericordia et justitia quæ est ex ipso.</div>
</div>
<div n="6" type="ch">
<div n="1" type="v">Propter peccata quæ peccastis ante Deum, abducemini in Babyloniam captivi a Nabuchodonosor rege Babylonis.</div>
<div n="2" type="v">Ingressi itaque in Babylonem, eritis ibi annis plurimis, et temporibus longis, usque ad generationes septem : post hoc autem educam vos inde cum pace.</div>
<div n="3" type="v">Nunc autem videbitis in Babylonia deos aureos et argenteos, et lapideos et ligneos, in humeris portari, ostentantes metum gentibus.</div>
<div n="4" type="v">Videte ergo ne et vos similes efficiamini factis alienis, et metuatis, et metus vos capiat in ipsis.</div>
<div n="5" type="v">Visa itaque turba de retro et ab ante, adorantes dicite in cordibus vestris : Te oportet adorari, Domine.</div>
<div n="6" type="v">Angelus enim meus vobiscum est : ipse autem exquiram animas vestras.</div>
<div n="7" type="v">Nam lingua ipsorum polita a fabro ; ipsa etiam inaurata et inargentata : falsa sunt, et non possunt loqui.</div>
<div n="8" type="v">Et sicut virgini amanti ornamenta, ita accepto auro fabricati sunt.</div>
<div n="9" type="v">Coronas certe aureas habent super capita sua dii illorum : unde subtrahunt sacerdotes ab eis aurum et argentum, et erogant illud in semetipsos.</div>
<div n="10" type="v">Dant autem et ex ipso prostitutis, et meretrices ornant : et iterum cum receperint illud a meretricibus, ornant deos suos.</div>
<div n="11" type="v">Hi autem non liberantur ab ærugine et tinea.</div>
<div n="12" type="v">Opertis autem illis veste purpurea, extergunt faciem ipsorum propter pulverem domus qui est plurimus inter eos.</div>
<div n="13" type="v">Sceptrum autem habet ut homo, sicut judex regionis, qui in se peccantem non interficit.</div>
<div n="14" type="v">Habet etiam in manu gladium et securim, se autem de bello et a latronibus non liberat. Unde vobis notum sit quia non sunt dii :</div>
<div n="15" type="v">non ergo timueritis eos. Sicut enim vas hominis confractum inutile efficitur, tales sunt et dii illorum.</div>
<div n="16" type="v">Constitutis illis in domo, oculi eorum pleni sunt pulvere a pedibus introëuntium.</div>
<div n="17" type="v">Et sicut alicui qui regem offendit circumseptæ sunt januæ, aut sicut ad sepulchrum adductum mortuum : ita tutantur sacerdotes ostia clausuris et seris, ne a latronibus expolientur.</div>
<div n="18" type="v">Lucernas accendunt illis, et quidem multas, ex quibus nullam videre possunt : sunt autem sicut trabes in domo.</div>
<div n="19" type="v">Corda vero eorum dicunt elingere serpentes qui de terra sunt, dum comedunt eos, et vestimentum ipsorum, et non sentiunt.</div>
<div n="20" type="v">Nigræ fiunt facies eorum a fumo qui in domo fit.</div>
<div n="21" type="v">Supra corpus eorum et supra caput eorum volant noctuæ, et hirundines, et aves etiam, similiter et cattæ.</div>
<div n="22" type="v">Unde sciatis quia non sunt dii : ne ergo timueritis eos.</div>
<div n="23" type="v">Aurum etiam quod habent ad speciem est : nisi aliquis exterserit æruginem, non fulgebunt : neque enim dum conflarentur, sentiebant.</div>
<div n="24" type="v">Ex omni pretio empta sunt, in quibus spiritus non inest ipsis.</div>
<div n="25" type="v">Sine pedibus, in humeris portantur, ostentantes ignobilitatem suam hominibus : confundantur etiam qui colunt ea.</div>
<div n="26" type="v">Propterea si ceciderint in terram, a semetipsis non consurgunt : neque si quis eum statuerit rectum, per semetipsum stabit : sed sicut mortuis munera eorum illis apponentur.</div>
<div n="27" type="v">Hostias illorum vendunt sacerdotes ipsorum, et abutuntur : similiter et mulieres eorum decerpentes, neque infirmo, neque mendicanti, aliquid impertiunt.</div>
<div n="28" type="v">De sacrificiis eorum fœtæ et menstruatæ contingunt. Sciens itaque ex his quia non sunt dii, ne timeatis eos.</div>
<div n="29" type="v">Unde enim vocantur dii ? quia mulieres apponunt diis argenteis, et aureis, et ligneis :</div>
<div n="30" type="v">et in domibus eorum sacerdotes sedent habentes tunicas scissas, et capita et barbam rasam, quorum capita nuda sunt.</div>
<div n="31" type="v">Rugiunt autem clamantes contra deos suos sicut in cœna mortui.</div>
<div n="32" type="v">Vestimenta eorum auferunt sacerdotes, et vestiunt uxores suas et filios suos.</div>
<div n="33" type="v">Neque si quid mali patiuntur ab aliquo, neque si quid boni, poterunt retribuere : neque regem constituere possunt, neque auferre.</div>
<div n="34" type="v">Similiter neque dare divitias possunt, neque malum retribuere. Si quis illis votum voverit et non reddiderit, neque hoc requirunt.</div>
<div n="35" type="v">Hominem a morte non liberant, neque infirmum a potentiori eripiunt.</div>
<div n="36" type="v">Hominem cæcum ad visum non restituunt ; de necessitate hominem non liberabunt.</div>
<div n="37" type="v">Viduæ non miserebuntur, neque orphanis benefacient.</div>
<div n="38" type="v">Lapidibus de monte similes sunt dii illorum, lignei, et lapidei, et aurei, et argentei : qui autem colunt ea, confundentur.</div>
<div n="39" type="v">Quomodo ergo æstimandum est aut dicendum illos esse deos ?</div>
<div n="40" type="v">Adhuc enim ipsis Chaldæis non honorantibus ea : qui cum audierint mutum non posse loqui, offerunt illud ad Bel, postulantes ab eo loqui :</div>
<div n="41" type="v">quasi possint sentire qui non habent motum ! Et ipsi, cum intellexerint, relinquent ea : sensum enim non habent ipsi dii illorum.</div>
<div n="42" type="v">Mulieres autem circumdatæ funibus in viis sedent, succendentes ossa olivarum :</div>
<div n="43" type="v">cum autem aliqua ex ipsis, attracta ab aliquo transeunte, dormierit cum eo, proximæ suæ exprobrat quod ea non sit digna habita, sicut ipsa, neque funis ejus diruptus sit.</div>
<div n="44" type="v">Omnia autem quæ illi fiunt, falsa sunt : quomodo æstimandum aut dicendum est illos esse deos ?</div>
<div n="45" type="v">A fabris autem et ab aurificibus facta sunt : nihil aliud erunt, nisi id quod volunt esse sacerdotes.</div>
<div n="46" type="v">Artifices etiam ipsi, qui ea faciunt, non sunt multi temporis : numquid ergo possunt ea, quæ fabricata sunt ab ipsis, esse dii ?</div>
<div n="47" type="v">Reliquerunt autem falsa et opprobrium postea futuris.</div>
<div n="48" type="v">Nam cum supervenerit illis prælium et mala, cogitant sacerdotes apud se ubi se abscondant cum illis.</div>
<div n="49" type="v">Quomodo ergo sentiri debeant quoniam dii sunt, qui nec de bello se liberant, neque de malis se eripiunt ?</div>
<div n="50" type="v">Nam cum sint lignea, inaurata et inargentata, scietur postea quia falsa sunt ab universis gentibus et regibus : quæ manifesta sunt quia non sunt dii, sed opera manuum hominum, et nullum Dei opus cum illis.</div>
<div n="51" type="v">Unde ergo notum est quia non sunt dii, sed opera manuum hominum, et nullum Dei opus in ipsis est.</div>
<div n="52" type="v">Regem regioni non suscitant, neque pluviam hominibus dabunt.</div>
<div n="53" type="v">Judicium quoque non discernent, neque regiones liberabunt ab injuria, quia nihil possunt, sicut corniculæ inter medium cæli et terræ.</div>
<div n="54" type="v">Etenim cum inciderit ignis in domum deorum ligneorum, argenteorum et aureorum, sacerdotes quidem ipsorum fugient, et liberabuntur : ipsi vero sicut trabes in medio comburentur.</div>
<div n="55" type="v">Regi autem et bello non resistent. Quomodo ergo æstimandum est aut recipiendum quia dii sunt ?</div>
<div n="56" type="v">Non a furibus, neque a latronibus se liberabunt dii lignei, et lapidei, et inaurati, et inargentati : quibus hi qui fortiores sunt,</div>
<div n="57" type="v">aurum et argentum, et vestimentum quo operti sunt, auferent illis, et abibunt, nec sibi auxilium ferent.</div>
<div n="58" type="v">Itaque melius est esse regem ostentantem virtutem suam, aut vas in domo utile, in quo gloriabitur qui possidet illud, vel ostium in domo, quod custodit quæ in ipsa sunt, quam falsi dii.</div>
<div n="59" type="v">Sol quidem et luna ac sidera, cum sint splendida et emissa ad utilitates, obaudiunt :</div>
<div n="60" type="v">similiter et fulgur cum apparuerit, perspicuum est : idipsum autem et spiritus in omni regione spirat :</div>
<div n="61" type="v">et nubes, quibus cum imperatum fuerit a Deo perambulare universum orbem, perficiunt quod imperatum est eis :</div>
<div n="62" type="v">ignis etiam missus desuper, ut consumat montes et silvas, facit quod præceptum est ei : hæc autem neque speciebus, neque virtutibus, uni eorum similia sunt.</div>
<div n="63" type="v">Unde neque existimandum est, neque dicendum illos esse deos, quando non possunt neque judicium judicare, neque quidquam facere hominibus.</div>
<div n="64" type="v">Scientes itaque quia non sunt dii, ne ergo timueritis eos.</div>
<div n="65" type="v">Neque enim regibus maledicent, neque benedicent.</div>
<div n="66" type="v">Signa etiam in cælo gentibus non ostendunt : neque ut sol lucebunt, neque illuminabunt ut luna.</div>
<div n="67" type="v">Bestiæ meliores sunt illis, quæ possunt fugere sub tectum ac prodesse sibi.</div>
<div n="68" type="v">Nullo itaque modo nobis est manifestum quia sunt dii : propter quod ne timeatis eos.</div>
<div n="69" type="v">Nam sicut in cucumerario formido nihil custodit, ita sunt dii illorum lignei, et argentei, et inaurati.</div>
<div n="70" type="v">Eodem modo et in horto spina alba, supra quam omnis avis sedet, similiter et mortuo projecto in tenebris, similes sunt dii illorum lignei, et inaurati, et inargentati.</div>
<div n="71" type="v">A purpura quoque et murice, quæ supra illos tineant, scietis itaque quia non sunt dii : ipsi etiam postremo comeduntur, et erunt opprobrium in regione.</div>
<div n="72" type="v">Melior est homo justus qui non habet simulacra, nam erit longe ab opprobriis.</div>
</div>
</div>
<div n="1Macc" type="bk">
<div n="1" type="ch">
<div n="1" type="v">Et factum est, postquam percussit Alexander Philippi Macedo, qui primus regnavit in Græcia, egressus de terra Cethim, Darium regem Persarum et Medorum :</div>
<div n="2" type="v">constituit prælia multa, et obtinuit omnium munitiones, et interfecit reges terræ,</div>
<div n="3" type="v">et pertransiit usque ad fines terræ : et accepit spolia multitudinis gentium, et siluit terra in conspectu ejus.</div>
<div n="4" type="v">Et congregavit virtutem, et exercitum fortem nimis : et exaltatum est, et elevatum cor ejus :</div>
<div n="5" type="v">et obtinuit regiones gentium, et tyrannos : et facti sunt illi in tributum.</div>
<div n="6" type="v">Et post hæc decidit in lectum, et cognovit quia moreretur.</div>
<div n="7" type="v">Et vocavit pueros suos nobiles, qui secum erant nutriti a juventute : et divisit illis regnum suum, cum adhuc viveret.</div>
<div n="8" type="v">Et regnavit Alexander annis duodecim, et mortuus est.</div>
<div n="9" type="v">Et obtinuerunt pueri ejus regnum, unusquisque in loco suo :</div>
<div n="10" type="v">et imposuerunt omnes sibi diademata post mortem ejus, et filii eorum post eos annis multis, et multiplicata sunt mala in terra.</div>
<div n="11" type="v">Et exiit ex eis radix peccatrix, Antiochus illustris, filius Antiochi regis, qui fuerat Romæ obses : et regnavit in anno centesimo trigesimo septimo regni Græcorum.</div>
<div n="12" type="v">In diebus illis, exierunt ex Israël filii iniqui, et suaserunt multis, dicentes : Eamus, et disponamus testamentum cum gentibus, quæ circa nos sunt : quia ex quo recessimus ab eis, invenerunt nos multa mala.</div>
<div n="13" type="v">Et bonus visus est sermo in oculis eorum.</div>
<div n="14" type="v">Et destinaverunt aliqui de populo, et abierunt ad regem : et dedit illis potestatem ut facerent justitiam gentium.</div>
<div n="15" type="v">Et ædificaverunt gymnasium in Jerosolymis secundum leges nationum :</div>
<div n="16" type="v">et fecerunt sibi præputia, et recesserunt a testamento sancto, et juncti sunt nationibus, et venundati sunt ut facerent malum.</div>
<div n="17" type="v">Et paratum est regnum in conspectu Antiochi, et cœpit regnare in terra Ægypti ut regnaret super duo regna.</div>
<div n="18" type="v">Et intravit in Ægyptum in multitudine gravi, in curribus, et elephantis, et equitibus, et copiosa navium multitudine :</div>
<div n="19" type="v">et constituit bellum adversus Ptolemæum regem Ægypti, et veritus est Ptolemæus a facie ejus, et fugit, et ceciderunt vulnerati multi.</div>
<div n="20" type="v">Et comprehendit civitates munitas in terra Ægypti, et accepit spolia terræ Ægypti.</div>
<div n="21" type="v">Et convertit Antiochus, postquam percussit Ægyptum in centesimo et quadragesimo tertio anno : et ascendit ad Israël,</div>
<div n="22" type="v">et ascendit Jerosolymam in multitudine gravi.</div>
<div n="23" type="v">Et intravit in sanctificationem cum superbia, et accepit altare aureum, et candelabrum luminis, et universa vasa ejus, et mensam propositionis, et libatoria, et phialas, et mortariola aurea, et velum, et coronas, et ornamentum aureum, quod in facie templi erat : et comminuit omnia.</div>
<div n="24" type="v">Et accepit argentum, et aurum, et vasa concupiscibilia : et accepit thesauros occultos, quos invenit : et sublatis omnibus, abiit in terram suam.</div>
<div n="25" type="v">Et fecit cædem hominum, et locutus est in superbia magna.</div>
<div n="26" type="v">Et factus est planctus magnus in Israël, et in omni loco eorum :</div>
<div n="27" type="v">et ingemuerunt principes et seniores ; virgines et juvenes infirmati sunt : et speciositas mulierum immutata est.</div>
<div n="28" type="v">Omnis maritus sumpsit lamentum, et quæ sedebant in thoro maritali, lugebant :</div>
<div n="29" type="v">et commota est terra super habitantes in ea, et universa domus Jacob induit confusionem.</div>
<div n="30" type="v">Et post duos annos dierum, misit rex principem tributorum in civitates Juda, et venit Jerusalem cum turba magna.</div>
<div n="31" type="v">Et locutus est ad eos verba pacifica in dolo : et crediderunt ei.</div>
<div n="32" type="v">Et irruit super civitatem repente, et percussit eam plaga magna, et perdidit populum multum ex Israël.</div>
<div n="33" type="v">Et accepit spolia civitatis : et succendit eam igni, et destruxit domos ejus, et muros ejus in circuitu :</div>
<div n="34" type="v">et captivas duxerunt mulieres, et natos et pecora possederunt.</div>
<div n="35" type="v">Et ædificaverunt civitatem David muro magno et firmo, et turribus firmis, et facta est illis in arcem :</div>
<div n="36" type="v">et posuerunt illic gentem peccatricem viros iniquos, et convaluerunt in ea : et posuerunt arma, et escas, et congregaverunt spolia Jerusalem :</div>
<div n="37" type="v">et reposuerunt illic : et facti sunt in laqueum magnum.</div>
<div n="38" type="v">Et factum est hoc ad insidias sanctificationi, et in diabolum malum in Israël :</div>
<div n="39" type="v">et effuderunt sanguinem innocentem per circuitum sanctificationis, et contaminaverunt sanctificationem.</div>
<div n="40" type="v">Et fugerunt habitatores Jerusalem propter eos, et facta est habitatio exterorum, et facta est extera semini suo, et nati ejus reliquerunt eam.</div>
<div n="41" type="v">Sanctificatio ejus desolata est sicut solitudo ; dies testi ejus conversi sunt in luctum, sabbata ejus in opprobrium, honores ejus in nihilum.</div>
<div n="42" type="v">Secundum gloriam ejus multiplicata est ignominia ejus, et sublimitas ejus conversa est in luctum.</div>
<div n="43" type="v">Et scripsit rex Antiochus omni regno suo ut esset omnis populus unus : et relinqueret unusquisque legem suam.</div>
<div n="44" type="v">Et consenserunt omnes gentes secundum verbum regis Antiochi :</div>
<div n="45" type="v">et multi ex Israël consenserunt servituti ejus, et sacrificaverunt idolis, et coinquinaverunt sabbatum.</div>
<div n="46" type="v">Et misit rex libros per manus nuntiorum in Jerusalem, et in omnes civitates Juda, ut sequerentur leges gentium terræ,</div>
<div n="47" type="v">et prohiberent holocausta et sacrificia, et placationes fieri in templo Dei,</div>
<div n="48" type="v">et prohiberent celebrari sabbatum, et dies solemnes :</div>
<div n="49" type="v">et jussit coinquinari sancta, et sanctum populum Israël.</div>
<div n="50" type="v">Et jussit ædificari aras, et templa, et idola, et immolari carnes suillas, et pecora communia,</div>
<div n="51" type="v">et relinquere filios suos incircumcisos, et coinquinari animas eorum in omnibus immundis, et abominationibus, ita ut obliviscerentur legem, et immutarent omnes justificationes Dei :</div>
<div n="52" type="v">et quicumque non fecissent secundum verbum regis Antiochi, morerentur.</div>
<div n="53" type="v">Secundum omnia verba hæc scripsit omni regno suo : et præposuit principes populo, qui hæc fieri cogerent.</div>
<div n="54" type="v">Et jusserunt civitatibus Juda sacrificare.</div>
<div n="55" type="v">Et congregati sunt multi de populo ad eos qui dereliquerant legem Domini, et fecerunt mala super terram :</div>
<div n="56" type="v">et effugaverunt populum Israël in abditis, et in absconditis fugitivorum locis.</div>
<div n="57" type="v">Die quintadecima mensis Casleu, quinto et quadragesimo et centesimo anno, ædificavit rex Antiochus abominandum idolum desolationis super altare Dei, et per universas civitates Juda in circuitu ædificaverunt aras :</div>
<div n="58" type="v">et ante januas domorum et in plateis incendebant thura, et sacrificabant :</div>
<div n="59" type="v">et libros legis Dei combusserunt igni, scindentes eos :</div>
<div n="60" type="v">et apud quemcumque inveniebantur libri testamenti Domini, et quicumque observabat legem Domini, secundum edictum regis trucidabant eum.</div>
<div n="61" type="v">In virtute sua faciebant hæc populo Israël, qui inveniebatur in omni mense et mense in civitatibus.</div>
<div n="62" type="v">Et quinta et vigesima die mensis sacrificabant super aram, quæ erat contra altare.</div>
<div n="63" type="v">Et mulieres, quæ circumcidebant filios suos, trucidabantur secundum jussum regis Antiochi,</div>
<div n="64" type="v">et suspendebant pueros a cervicibus per universas domos eorum : et eos, qui circumciderant illos, trucidabant.</div>
<div n="65" type="v">Et multi de populo Israël definierunt apud se, ut non manducarent immunda : et elegerunt magis mori, quam cibis coinquinari immundis :</div>
<div n="66" type="v">et noluerunt infringere legem Dei sanctam, et trucidati sunt :</div>
<div n="67" type="v">et facta est ira magna super populum valde.</div>
</div>
<div n="2" type="ch">
<div n="1" type="v">In diebus illis surrexit Mathathias filius Joannis filii Simeonis, sacerdos ex filiis Joarib, ab Jerusalem, et consedit in monte Modin :</div>
<div n="2" type="v">et habebat filios quinque, Joannem, qui cognominabatur Gaddis :</div>
<div n="3" type="v">et Simonem, qui cognominabatur Thasi :</div>
<div n="4" type="v">et Judam, qui vocabatur Machabæus :</div>
<div n="5" type="v">et Eleazarum, qui cognominabatur Abaron : et Jonathan, qui cognominabatur Apphus :</div>
<div n="6" type="v">hi viderunt mala, quæ fiebant in populo Juda, et in Jerusalem.</div>
<div n="7" type="v">Et dixit Mathathias : Væ mihi ! ut quid natus sum videre contritionem populi mei, et contritionem civitatis sanctæ, et sedere illic, cum datur in manibus inimicorum ?</div>
<div n="8" type="v">Sancta in manu extraneorum facta sunt : templum ejus sicut homo ignobilis.</div>
<div n="9" type="v">Vasa gloriæ ejus captiva abducta sunt : trucidati sunt senes ejus in plateis, et juvenes ejus ceciderunt in gladio inimicorum.</div>
<div n="10" type="v">Quæ gens non hæreditavit regnum ejus et non obtinuit spolia ejus ?</div>
<div n="11" type="v">Omnis compositio ejus ablata est. Quæ erat libera, facta est ancilla.</div>
<div n="12" type="v">Et ecce sancta nostra, et pulchritudo nostra, et claritas nostra desolata est, et coinquinaverunt ea gentes.</div>
<div n="13" type="v">Quo ergo nobis adhuc vivere ?</div>
<div n="14" type="v">Et scidit vestimenta sua Mathathias, et filii ejus : et operuerunt se ciliciis, et planxerunt valde.</div>
<div n="15" type="v">Et venerunt illuc qui missi erant a rege Antiocho, ut cogerent eos, qui confugerant in civitatem Modin, immolare, et accendere thura, et a lege Dei discedere.</div>
<div n="16" type="v">Et multi de populo Israël consentientes accesserunt ad eos : sed Mathathias et filii ejus constanter steterunt.</div>
<div n="17" type="v">Et respondentes qui missi erant ab Antiocho, dixerunt Mathathiæ : Princeps, et clarissimus et magnus es in hac civitate, et ornatus filiis et fratribus :</div>
<div n="18" type="v">ergo accede prior, et fac jussum regis, sicut fecerunt omnes gentes, et viri Juda, et qui remanserunt in Jerusalem : et eris tu, et filii tui, inter amicos regis, et amplificatus auro, et argento, et muneribus multis.</div>
<div n="19" type="v">Et respondit Mathathias, et dixit magna voce : Etsi omnes gentes regi Antiocho obediunt, ut discedat unusquisque a servitute legis patrum suorum, et consentiat mandatis ejus :</div>
<div n="20" type="v">ego et filii mei, et fratres mei, obediemus legi patrum nostrorum :</div>
<div n="21" type="v">propitius sit nobis Deus : non est nobis utile relinquere legem, et justitias Dei :</div>
<div n="22" type="v">non audiemus verba regis Antiochi, nec sacrificabimus transgredientes legis nostræ mandata, ut eamus altera via.</div>
<div n="23" type="v">Et ut cessavit loqui verba hæc, accessit quidam Judæus in omnium oculis sacrificare idolis super aram in civitate Modin, secundum jussum regis :</div>
<div n="24" type="v">et vidit Mathathias, et doluit, et contremuerunt renes ejus, et accensus est furor ejus secundum judicium legis, et insiliens trucidavit eum super aram :</div>
<div n="25" type="v">sed et virum, quem rex Antiochus miserat, qui cogebat immolare, occidit in ipso tempore, et aram destruxit :</div>
<div n="26" type="v">et zelatus est legem, sicut fecit Phinees Zamri filio Salomi.</div>
<div n="27" type="v">Et exclamavit Mathathias voce magna in civitate, dicens : Omnis qui zelum habet legis, statuens testamentum, exeat post me.</div>
<div n="28" type="v">Et fugit ipse, et filii ejus in montes, et reliquerunt quæcumque habebant in civitate.</div>
<div n="29" type="v">Tunc descenderunt multi quærentes judicium, et justitiam, in desertum :</div>
<div n="30" type="v">et sederunt ibi ipsi, et filii eorum, et mulieres eorum, et pecora eorum : quoniam inundaverunt super eos mala.</div>
<div n="31" type="v">Et renuntiatum est viris regis, et exercitui qui erat in Jerusalem civitate David, quoniam discessissent viri quidam, qui dissipaverunt mandatum regis, in loca occulta in deserto, et abiissent post illos multi.</div>
<div n="32" type="v">Et statim perrexerunt ad eos, et constituerunt adversus eos prælium in die sabbatorum,</div>
<div n="33" type="v">et dixerunt ad eos : Resistitis et nunc adhuc ? exite, et facite secundum verbum regis Antiochi, et vivetis.</div>
<div n="34" type="v">Et dixerunt : Non exibimus, neque faciemus verbum regis, ut polluamus diem sabbatorum.</div>
<div n="35" type="v">Et concitaverunt adversus eos prælium.</div>
<div n="36" type="v">Et non responderunt eis, nec lapidem miserunt in eos, nec oppilaverunt loca occulta,</div>
<div n="37" type="v">dicentes : Moriamur omnes in simplicitate nostra : et testes erunt super nos cælum et terra, quod injuste perditis nos.</div>
<div n="38" type="v">Et intulerunt illis bellum sabbatis : et mortui sunt ipsi, et uxores eorum, et filii eorum, et pecora eorum usque ad mille animas hominum.</div>
<div n="39" type="v">Et cognovit Mathathias et amici ejus, et luctum habuerunt super eos valde.</div>
<div n="40" type="v">Et dixit vir proximo suo : Si omnes fecerimus sicut fratres nostri fecerunt, et non pugnaverimus adversus gentes pro animabus nostris et justificationibus nostris, nunc citius disperdent nos a terra.</div>
<div n="41" type="v">Et cogitaverunt in die illa, dicentes : Omnis homo, quicumque venerit ad nos in bello die sabbatorum, pugnemus adversus eum : et non moriemur omnes, sicut mortui sunt fratres nostri in occultis.</div>
<div n="42" type="v">Tunc congregata est ad eos synagoga Assidæorum fortis viribus ex Israël, omnis voluntarius in lege :</div>
<div n="43" type="v">et omnes, qui fugiebant a malis, additi sunt ad eos, et facti sunt illis ad firmamentum.</div>
<div n="44" type="v">Et collegerunt exercitum, et percusserunt peccatores in ira sua, et viros iniquos in indignatione sua : et ceteri fugerunt ad nationes, ut evaderent.</div>
<div n="45" type="v">Et circuivit Mathathias et amici ejus, et destruxerunt aras :</div>
<div n="46" type="v">et circumciderunt pueros incircumcisos quotquot invenerunt in finibus Israël : et in fortitudine.</div>
<div n="47" type="v">Et persecuti sunt filios superbiæ, et prosperatum est opus in manibus eorum :</div>
<div n="48" type="v">et obtinuerunt legem de manibus gentium, et de manibus regum, et non dederant cornu peccatori.</div>
<div n="49" type="v">Et appropinquaverunt dies Mathathiæ moriendi, et dixit filiis suis : Nunc confortata est superbia, et castigatio, et tempus eversionis, et ira indignationis.</div>
<div n="50" type="v">Nunc ergo, o filii, æmulatores estote legis, et date animas vestras pro testamento patrum vestrorum,</div>
<div n="51" type="v">et mementote operum patrum, quæ fecerunt in generationibus suis : et accipietis gloriam magnam, et nomen æternum.</div>
<div n="52" type="v">Abraham nonne in tentatione inventus est fidelis, et reputatum est ei ad justitiam ?</div>
<div n="53" type="v">Joseph in tempore angustiæ suæ custodivit mandatum, et factus est dominus Ægypti.</div>
<div n="54" type="v">Phinees pater noster, zelando zelum Dei, accepit testamentum sacerdotii æterni.</div>
<div n="55" type="v">Jesus dum implevit verbum, factus est dux in Israël.</div>
<div n="56" type="v">Caleb dum testificatur in ecclesia, accepit hæreditatem.</div>
<div n="57" type="v">David in sua misericordia consecutus est sedem regni in sæcula.</div>
<div n="58" type="v">Elias, dum zelat zelum legis, receptus est in cælum.</div>
<div n="59" type="v">Ananias et Azarias et Misaël credentes, liberati sunt de flamma.</div>
<div n="60" type="v">Daniel in sua simplicitate liberatus est de ore leonum.</div>
<div n="61" type="v">Et ita cogitate per generationem et generationem : quia omnes qui sperant in eum, non infirmantur.</div>
<div n="62" type="v">Et a verbis viri peccatoris ne timueritis, quia gloria ejus stercus et vermis est :</div>
<div n="63" type="v">hodie extollitur, et cras non invenietur : quia conversus est in terram suam, et cogitatio ejus periit.</div>
<div n="64" type="v">Vos ergo filii, confortamini, et viriliter agite in lege : quia in ipsa gloriosi eritis.</div>
<div n="65" type="v">Et ecce Simon frater vester, scio quod vir consilii est : ipsum audite semper, et ipse erit vobis pater.</div>
<div n="66" type="v">Et Judas Machabæus, fortis viribus a juventute sua, sit vobis princeps militiæ, et ipse aget bellum populi.</div>
<div n="67" type="v">Et adducetis ad vos omnes factores legis : et vindicate vindictam populi vestri.</div>
<div n="68" type="v">Retribuite retributionem gentibus, et intendite in præceptum legis.</div>
<div n="69" type="v">Et benedixit eos, et appositus est ad patres suos.</div>
<div n="70" type="v">Et defunctus est anno centesimo et quadragesimo sexto : et sepultus est a filiis suis in sepulchris patrum suorum in Modin, et planxerunt eum omnis Israël planctu magno.</div>
</div>
<div n="3" type="ch">
<div n="1" type="v">Et surrexit Judas, qui vocabatur Machabæus, filius ejus, pro eo :</div>
<div n="2" type="v">et adjuvabant eum omnes fratres ejus, et universi qui se conjunxerant patri ejus, et præliabantur prælium Israël cum lætitia.</div>
<div n="3" type="v">Et dilatavit gloriam populo suo, et induit se loricam sicut gigas, et succinxit se arma bellica sua in præliis, et protegebat castra gladio suo.</div>
<div n="4" type="v">Similis factus est leoni in operibus suis, et sicut catulus leonis rugiens in venatione.</div>
<div n="5" type="v">Et persecutus est iniquos perscrutans eos : et qui conturbabant populum suum, eos succendit flammis :</div>
<div n="6" type="v">et repulsi sunt inimici ejus præ timore ejus, et omnes operarii iniquitatis conturbati sunt : et directa est salus in manu ejus.</div>
<div n="7" type="v">Et exacerbabat reges multos, et lætificabat Jacob in operibus suis, et in sæculum memoria ejus in benedictione.</div>
<div n="8" type="v">Et perambulavit civitates Juda, et perdidit impios ex eis, et avertit iram ab Israël.</div>
<div n="9" type="v">Et nominatus est usque ad novissimum terræ, et congregavit pereuntes.</div>
<div n="10" type="v">Et congregavit Apollonius gentes, et a Samaria virtutem multam et magnam ad bellandum contra Israël.</div>
<div n="11" type="v">Et cognovit Judas, et exiit obviam illi : et percussit, et occidit illum : et ceciderunt vulnerati multi, et reliqui fugerunt.</div>
<div n="12" type="v">Et accepit spolia eorum : et gladium Apollonii abstulit Judas, et erat pugnans in eo omnibus diebus.</div>
<div n="13" type="v">Et audivit Seron princeps exercitus Syriæ, quod congregavit Judas congregationem fidelium, et ecclesiam secum,</div>
<div n="14" type="v">et ait : Faciam mihi nomen, et glorificabor in regno, et debellabo Judam, et eos qui cum ipso sunt, qui spernebant verbum regis.</div>
<div n="15" type="v">Et præparavit se : et ascenderunt cum eo castra impiorum fortes auxiliarii ut facerent vindictam in filios Israël.</div>
<div n="16" type="v">Et appropinquaverunt usque ad Bethoron : et exivit Judas obviam illi cum paucis.</div>
<div n="17" type="v">Ut autem viderunt exercitum venientem sibi obviam, dixerunt Judæ : Quomodo poterimus pauci pugnare contra multitudinem tantam, et tam fortem, et nos fatigati sumus jejunio hodie ?</div>
<div n="18" type="v">Et ait Judas : Facile est concludi multos in manus paucorum : et non est differentia in conspectu Dei cæli liberare in multis, et in paucis :</div>
<div n="19" type="v">quoniam non in multitudine exercitus victoria belli, sed de cælo fortitudo est.</div>
<div n="20" type="v">Ipsi veniunt ad nos in multitudine contumaci, et superbia, ut disperdant nos, et uxores nostras, et filios nostros, et ut spolient nos :</div>
<div n="21" type="v">nos vero pugnabimus pro animabus nostris, et legibus nostris :</div>
<div n="22" type="v">et ipse Dominus conteret eos ante faciem nostram : vos autem ne timueritis eos.</div>
<div n="23" type="v">Ut cessavit autem loqui, insiluit in eos subito : et contritus est Seron et exercitus ejus in conspectu ipsius :</div>
<div n="24" type="v">et persecutus est eum in descensu Bethoron usque in campum, et ceciderunt ex eis octingenti viri, reliqui autem fugerunt in terram Philisthiim.</div>
<div n="25" type="v">Et cecidit timor Judæ ac fratrum ejus, et formido super omnes gentes in circuitu eorum :</div>
<div n="26" type="v">et pervenit ad regem nomen ejus, et de præliis Judæ narrabant omnes gentes.</div>
<div n="27" type="v">Ut audivit autem rex Antiochus sermones istos, iratus est animo : et misit, et congregavit exercitum universi regni sui, castra fortia valde :</div>
<div n="28" type="v">et aperuit ærarium suum, et dedit stipendia exercitui in annum : et mandavit illis ut essent parati ad omnia.</div>
<div n="29" type="v">Et vidit quod defecit pecunia de thesauris suis, et tributa regionis modica propter dissensionem et plagam quam fecit in terra, ut tolleret legitima, quæ erant a primis diebus :</div>
<div n="30" type="v">et timuit ne non haberet ut semel et bis, in sumptus et donaria, quæ dederat ante larga manu : et abundaverat super reges qui ante eum fuerant.</div>
<div n="31" type="v">Et consternatus erat animo valde, et cogitavit ire in Persidem, et accipere tributa regionum, et congregare argentum multum.</div>
<div n="32" type="v">Et reliquit Lysiam hominem nobilem de genere regali, super negotia regia, a flumine Euphrate usque ad flumen Ægypti,</div>
<div n="33" type="v">et ut nutriret Antiochum filium suum, donec rediret.</div>
<div n="34" type="v">Et tradidit ei medium exercitum, et elephantos : et mandavit ei de omnibus quæ volebat, et de inhabitantibus Judæam, et Jerusalem :</div>
<div n="35" type="v">et ut mitteret ad eos exercitum ad conterendam et extirpandam virtutem Israël, et reliquias Jerusalem, et auferendam memoriam eorum de loco :</div>
<div n="36" type="v">et ut constitueret habitatores filios alienigenas in omnibus finibus eorum, et sorte distribueret terram eorum.</div>
<div n="37" type="v">Et rex assumpsit partem exercitus residui, et exivit ab Antiochia civitate regni sui anno centesimo et quadragesimo septimo : et transfretavit Euphraten flumen, et perambulabat superiores regiones.</div>
<div n="38" type="v">Et elegit Lysias Ptolemæum filium Dorymini, et Nicanorem, et Gorgiam, viros potentes ex amicis regis :</div>
<div n="39" type="v">et misit cum eis quadraginta millia virorum, et septem millia equitum, ut venirent in terram Juda, et disperderent eam secundum verbum regis.</div>
<div n="40" type="v">Et processerunt cum universa virtute sua, et venerunt, et applicuerunt Emmaum in terra campestri.</div>
<div n="41" type="v">Et audierunt mercatores regionum nomen eorum : et acceperunt argentum, et aurum multum valde, et pueros, et venerunt in castra ut acciperent filios Israël in servos, et additi sunt ad eos exercitus Syriæ, et terræ alienigenarum.</div>
<div n="42" type="v">Et vidit Judas et fratres ejus, quia multiplicata sunt mala, et exercitus applicabant ad fines eorum : et cognoverunt verba regis, quæ mandavit populo facere in interitum et consummationem :</div>
<div n="43" type="v">et dixerunt unusquisque ad proximum suum : Erigamus dejectionem populi nostri, et pugnemus pro populo nostro, et sanctis nostris.</div>
<div n="44" type="v">Et congregatus est conventus ut essent parati in prælium, et ut orarent et peterent misericordiam et miserationes.</div>
<div n="45" type="v">Et Jerusalem non habitabatur, sed erat sicut desertum : non erat qui ingrederetur et egrederetur de natis ejus. Et sanctum conculcabatur : et filii alienigenarum erant in arce ; ibi erat habitatio gentium : et ablata est voluptas a Jacob, et defecit ibi tibia et cithara.</div>
<div n="46" type="v">Et congregati sunt, et venerunt in Maspha contra Jerusalem, quia locus orationis erat in Maspha ante in Israël.</div>
<div n="47" type="v">Et jejunaverunt illa die, et induerunt se ciliciis, et cinerem imposuerunt capiti suo, et disciderunt vestimenta sua :</div>
<div n="48" type="v">et expanderunt libros legis, de quibus scrutabantur gentes similitudinem simulacrorum suorum :</div>
<div n="49" type="v">et attulerunt ornamenta sacerdotalia, et primitias, et decimas : et suscitaverunt Nazaræos, qui impleverant dies,</div>
<div n="50" type="v">et clamaverunt voce magna in cælum, dicentes : Quid faciemus istis, et quo eos ducemus ?</div>
<div n="51" type="v">et sancta tua conculcata sunt, et contaminata sunt, et sacerdotes tui facti sunt in luctum, et in humilitatem :</div>
<div n="52" type="v">et ecce nationes convenerunt adversum nos ut nos disperdant : tu scis quæ cogitant in nos.</div>
<div n="53" type="v">Quomodo poterimus subsistere ante faciem eorum, nisi tu, Deus, adjuves nos ?</div>
<div n="54" type="v">Et tubis exclamaverunt voce magna.</div>
<div n="55" type="v">Et post hæc constituit Judas duces populi, tribunos, et centuriones, et pentacontarchos, et decuriones.</div>
<div n="56" type="v">Et dixit his, qui ædificabant domos, et sponsabant uxores, et plantabant vineas, et formidolosis, ut redirent unusquisque in domum suam secundum legem.</div>
<div n="57" type="v">Et moverunt castra, et collocaverunt ad austrum Emmaum.</div>
<div n="58" type="v">Et ait Judas : Accingimini, et estote filii potentes, et estote parati in mane, ut pugnetis adversus nationes has quæ convenerunt adversus nos disperdere nos, et sancta nostra :</div>
<div n="59" type="v">quoniam melius est nos mori in bello, quam videre mala gentis nostræ, et sanctorum.</div>
<div n="60" type="v">Sicut autem fuerit voluntas in cælo, sic fiat.</div>
</div>
<div n="4" type="ch">
<div n="1" type="v">Et assumpsit Gorgias quinque millia virorum, et mille equites electos : et moverunt castra nocte,</div>
<div n="2" type="v">ut applicarent ad castra Judæorum, et percuterent eos subito : et filii, qui erant ex arce, erant illis duces.</div>
<div n="3" type="v">Et audivit Judas, et surrexit ipse et potentes percutere virtutem exercituum regis, qui erant in Emmaum :</div>
<div n="4" type="v">adhuc enim dispersus erat exercitus a castris.</div>
<div n="5" type="v">Et venit Gorgias in castra Judæ noctu, et neminem invenit : et quærebat eos in montibus, quoniam dixit : Fugiunt hi a nobis.</div>
<div n="6" type="v">Et cum dies factus esset, apparuit Judas in campo cum tribus millibus virorum tantum, qui tegumenta et gladios non habebant :</div>
<div n="7" type="v">et viderunt castra gentium valida, et loricatos et equitatus in circuitu eorum, et hi docti ad prælium.</div>
<div n="8" type="v">Et ait Judas viris, qui secum erant : Ne timueritis multitudinem eorum, et impetum eorum ne formidetis.</div>
<div n="9" type="v">Mementote qualiter salvi facti sunt patres nostri in mari Rubro, cum sequeretur eos Pharao cum exercitu multo.</div>
<div n="10" type="v">Et nunc clamemus in cælum : et miserebitur nostri Dominus, et memor erit testamenti patrum nostrorum, et conteret exercitum istum ante faciem nostram hodie :</div>
<div n="11" type="v">et scient omnes gentes quia est qui redimat et liberet Israël.</div>
<div n="12" type="v">Et elevaverunt alienigenæ oculos suos, et viderunt eos venientes ex adverso.</div>
<div n="13" type="v">Et exierunt de castris in prælium, et tuba cecinerunt hi qui erant cum Juda.</div>
<div n="14" type="v">Et congressi sunt : et contritæ sunt gentes, et fugerunt in campum.</div>
<div n="15" type="v">Novissimi autem omnes ceciderunt in gladio, et persecuti sunt eos usque Gezeron, et usque in campos Idumææ, et Azoti, et Jamniæ : et ceciderunt ex illis usque ad tria millia virorum.</div>
<div n="16" type="v">Et reversus est Judas, et exercitus ejus sequens eum.</div>
<div n="17" type="v">Dixitque ad populum : Non concupiscatis spolia : quia bellum contra nos est,</div>
<div n="18" type="v">et Gorgias et exercitus ejus prope nos in monte : sed state nunc contra inimicos nostros, et expugnate eos, et sumetis postea spolia securi.</div>
<div n="19" type="v">Et adhuc loquente Juda hæc, ecce apparuit pars quædam prospiciens de monte.</div>
<div n="20" type="v">Et vidit Gorgias quod in fugam conversi sunt sui, et succenderunt castra : fumus enim, qui videbatur, declarabat quod factum est.</div>
<div n="21" type="v">Quibus illi conspectis timuerunt valde, aspicientes simul et Judam, et exercitum in campo paratum ad prælium.</div>
<div n="22" type="v">Et fugerunt omnes in campum alienigenarum :</div>
<div n="23" type="v">et Judas reversus est ad spolia castrorum, et acceperunt aurum multum, et argentum, et hyacinthinum, et purpuram marinam, et opes magnas.</div>
<div n="24" type="v">Et conversi, hymnum canebant, et benedicebant Deum in cælum, quoniam bonus est, quoniam in sæculum misericordia ejus.</div>
<div n="25" type="v">Et facta est salus magna in Israël in die illa.</div>
<div n="26" type="v">Quicumque autem alienigenarum evaserunt, venerunt, et nuntiaverunt Lysiæ universa quæ acciderant.</div>
<div n="27" type="v">Quibus ille auditis, consternatus animo deficiebat : quod non qualia voluit, talia contigerunt in Israël, et qualia mandavit rex.</div>
<div n="28" type="v">Et sequenti anno, congregavit Lysias virorum electorum sexaginta millia, et equitum quinque millia, ut debellaret eos.</div>
<div n="29" type="v">Et venerunt in Judæam, et castra posuerunt in Bethoron, et occurrit illis Judas cum decem millibus viris.</div>
<div n="30" type="v">Et viderunt exercitum fortem, et oravit, et dixit : Benedictus es, salvator Israël, qui contrivisti impetum potentis in manu servi tui David, et tradidisti castra alienigenarum in manu Jonathæ filii Saul, et armigeri ejus.</div>
<div n="31" type="v">Conclude exercitum istum in manu populi tui Israël, et confundantur in exercitu suo et equitibus.</div>
<div n="32" type="v">Da illis formidinem, et tabefac audaciam virtutis eorum, et commoveantur contritione sua.</div>
<div n="33" type="v">Dejice illos gladio diligentium te : et collaudent te omnes, qui noverunt nomen tuum, in hymnis.</div>
<div n="34" type="v">Et commiserunt prælium : et ceciderunt de exercitu Lysiæ quinque millia virorum.</div>
<div n="35" type="v">Videns autem Lysias fugam suorum, et Judæorum audaciam, et quod parati sunt aut vivere, aut mori fortiter, abiit Antiochiam, et elegit milites, ut multiplicati rursus venirent in Judæam.</div>
<div n="36" type="v">Dixit autem Judas, et fratres ejus : Ecce contriti sunt inimici nostri : ascendamus nunc mundare sancta, et renovare.</div>
<div n="37" type="v">Et congregatus est omnis exercitus, et ascenderunt in montem Sion.</div>
<div n="38" type="v">Et viderunt sanctificationem desertam, et altare profanatum, et portas exustas, et in atriis virgulta nata sicut in saltu vel in montibus, et pastophoria diruta.</div>
<div n="39" type="v">Et sciderunt vestimenta sua, et planxerunt planctu magno, et imposuerunt cinerem super caput suum,</div>
<div n="40" type="v">et ceciderunt in faciem super terram, et exclamaverunt tubis signorum, et clamaverunt in cælum.</div>
<div n="41" type="v">Tunc ordinavit Judas viros ut pugnarent adversus eos qui erant in arce, donec emundarent sancta.</div>
<div n="42" type="v">Et elegit sacerdotes sine macula, voluntatem habentes in lege Dei :</div>
<div n="43" type="v">et mundaverunt sancta, et tulerunt lapides contaminationis in locum immundum.</div>
<div n="44" type="v">Et cogitavit de altari holocaustorum, quod profanatum erat, quid de eo faceret.</div>
<div n="45" type="v">Et incidit illis consilium bonum ut destruerent illud : ne forte illis esset in opprobrium, quia contaminaverunt illud gentes, et demoliti sunt illud.</div>
<div n="46" type="v">Et reposuerunt lapides in monte domus in loco apto, quoadusque veniret propheta, et responderet de eis.</div>
<div n="47" type="v">Et acceperunt lapides integros secundum legem, et ædificaverunt altare novum secundum illud quod fuit prius :</div>
<div n="48" type="v">et ædificaverunt sancta, et quæ intra domum erant intrinsecus : et ædem, et atria sanctificaverunt.</div>
<div n="49" type="v">Et fecerunt vasa sancta nova, et intulerunt candelabrum, et altare incensorum, et mensam, in templum.</div>
<div n="50" type="v">Et incensum posuerunt super altare, et accenderunt lucernas quæ super candelabrum erant, et lucebant in templo.</div>
<div n="51" type="v">Et posuerunt super mensam panes, et appenderunt vela, et consummaverunt omnia opera quæ fecerant.</div>
<div n="52" type="v">Et ante matutinum surrexerunt quinta et vigesima die mensis noni (hic est mensis Casleu) centesimi quadragesimi octavi anni :</div>
<div n="53" type="v">et obtulerunt sacrificium secundum legem super altare holocaustorum novum, quod fecerunt.</div>
<div n="54" type="v">Secundum tempus et secundum diem in qua contaminaverunt illud gentes, in ipsa renovatum est in canticis, et citharis, et cinyris, et in cymbalis.</div>
<div n="55" type="v">Et cecidit omnis populus in faciem, et adoraverunt, et benedixerunt in cælum eum, qui prosperavit eis.</div>
<div n="56" type="v">Et fecerunt dedicationem altaris diebus octo, et obtulerunt holocausta cum lætitia, et sacrificium salutaris et laudis.</div>
<div n="57" type="v">Et ornaverunt faciem templi coronis aureis et scutulis, et dedicaverunt portas et pastophoria, et imposuerunt eis januas.</div>
<div n="58" type="v">Et facta est lætitia in populo magna valde, et aversum est opprobrium gentium.</div>
<div n="59" type="v">Et statuit Judas, et fratres ejus, et universa ecclesia Israël, ut agatur dies dedicationis altaris in temporibus suis ab anno in annum per dies octo a quinta et vigesima die mensis Casleu, cum lætitia et gaudio.</div>
<div n="60" type="v">Et ædificaverunt in tempore illo montem Sion, et per circuitum muros altos et turres firmas, nequando venirent gentes, et conculcarent eum sicut antea fecerunt.</div>
<div n="61" type="v">Et collocavit illic exercitum, ut servarent eum, et munivit eum ad custodiendum Bethsuram, ut haberet populus munitionem contra faciem Idumææ.</div>
</div>
<div n="5" type="ch">
<div n="1" type="v">Et factum est, ut audierunt gentes in circuitu quia ædificatum est altare et sanctuarium sicut prius, iratæ sunt valde :</div>
<div n="2" type="v">et cogitabant tollere genus Jacob, qui erant inter eos, et cœperunt occidere de populo, et persequi.</div>
<div n="3" type="v">Et debellabat Judas filios Esau in Idumæa, et eos qui erant in Acrabathane, quia circumsedebant Israëlitas : et percussit eos plaga magna.</div>
<div n="4" type="v">Et recordatus est malitiam filiorum Bean, qui erant populo in laqueum et in scandalum, insidiantes ei in via.</div>
<div n="5" type="v">Et conclusi sunt ab eo in turribus, et applicuit ad eos, et anathematizavit eos, et incendit turres eorum igni cum omnibus qui in eis erant.</div>
<div n="6" type="v">Et transivit ad filios Ammon, et invenit manum fortem, et populum copiosum, et Timotheum ducem ipsorum :</div>
<div n="7" type="v">et commisit cum eis prælia multa, et contriti sunt in conspectu eorum, et percussit eos :</div>
<div n="8" type="v">et cepit Gazer civitatem et filias ejus, et reversus est in Judæam.</div>
<div n="9" type="v">Et congregatæ sunt gentes quæ sunt in Galaad adversus Israëlitas, qui erant in finibus eorum, ut tollerent eos : et fugerunt in Datheman munitionem.</div>
<div n="10" type="v">Et miserunt litteras ad Judam et fratres ejus, dicentes : Congregatæ sunt adversum nos gentes per circuitum, ut nos auferant,</div>
<div n="11" type="v">et parant venire, et occupare munitionem, in quam confugimus : et Timotheus est dux exercitus eorum.</div>
<div n="12" type="v">Nunc ergo veni, et eripe nos de manibus eorum, quia cecidit multitudo de nobis.</div>
<div n="13" type="v">Et omnes fratres nostri, qui erant in locis Tubin, interfecti sunt : et captivas duxerunt uxores eorum, et natos, et spolia, et peremerunt illic fere mille viros.</div>
<div n="14" type="v">Et adhuc epistolæ legebantur, et ecce alii nuntii venerunt de Galilæa conscissis tunicis, nuntiantes secundum verba hæc :</div>
<div n="15" type="v">dicentes convenisse adversum se a Ptolemaida, et Tyro, et Sidone : et repleta est omnis Galilæa alienigenis, ut nos consumant.</div>
<div n="16" type="v">Ut audivit autem Judas et populus sermones istos, convenit ecclesia magna cogitare quid facerent fratribus suis, qui in tribulatione erant, et expugnabantur ab eis.</div>
<div n="17" type="v">Dixitque Judas Simoni fratri suo : Elige tibi viros, et vade, et libera fratres tuos in Galilæa : ego autem et frater meus Jonathas ibimus in Galaaditim.</div>
<div n="18" type="v">Et reliquit Josephum filium Zachariæ, et Azariam, duces populi, cum residuo exercitu in Judæa ad custodiam :</div>
<div n="19" type="v">et præcepit illis, dicens : Præestote populo huic : et nolite bellum committere adversum gentes, donec revertamur.</div>
<div n="20" type="v">Et partiti sunt Simoni viri tria millia, ut iret in Galilæam : Judæ autem octo millia in Galaaditim.</div>
<div n="21" type="v">Et abiit Simon in Galilæam, et commisit prælia multa cum gentibus : et contritæ sunt gentes a facie ejus, et persecutus est eos usque ad portam</div>
<div n="22" type="v">Ptolemaidis : et ceciderunt de gentibus fere tria millia virorum. Et accepit spolia eorum,</div>
<div n="23" type="v">et assumpsit eos qui erant in Galilæa et in Arbatis, cum uxoribus, et natis, et omnibus quæ erant illis, et adduxit in Judæam cum lætitia magna.</div>
<div n="24" type="v">Et Judas Machabæus, et Jonathas frater ejus, transierunt Jordanem, et abierunt viam trium dierum per desertum.</div>
<div n="25" type="v">Et occurrerunt eis Nabuthæi, et susceperunt eos pacifice, et narraverunt eis omnia quæ acciderant fratribus eorum in Galaaditide,</div>
<div n="26" type="v">et quia multi ex eis comprehensi sunt in Barasa, et Bosor, et in Alimis, et in Casphor, et Mageth, et Carnaim : hæ omnes civitates munitæ et magnæ.</div>
<div n="27" type="v">Sed et in ceteris civitatibus Galaaditidis tenentur comprehensi, et in crastinum constituerunt admovere exercitum civitatibus his, et comprehendere, et tollere eos in una die.</div>
<div n="28" type="v">Et convertit Judas et exercitus ejus viam in desertum Bosor repente, et occupavit civitatem : et occidit omnem masculum in ore gladii, et accepit omnia spolia eorum, et succendit eam igni.</div>
<div n="29" type="v">Et surrexerunt inde nocte, et ibant usque ad munitionem.</div>
<div n="30" type="v">Et factum est diluculo, cum elevassent oculos suos, ecce populus multus, cujus non erat numerus, portantes scalas et machinas ut comprehenderent munitionem, et expugnarent eos.</div>
<div n="31" type="v">Et vidit Judas quia cœpit bellum, et clamor belli ascendit ad cælum sicut tuba, et clamor magnus de civitate :</div>
<div n="32" type="v">et dixit exercitui suo : Pugnate hodie pro fratribus vestris.</div>
<div n="33" type="v">Et venit tribus ordinibus post eos, et exclamaverunt tubis, et clamaverunt in oratione.</div>
<div n="34" type="v">Et cognoverunt castra Timothei quia Machabæus est, et refugerunt a facie ejus : et percusserunt eos plaga magna. Et ceciderunt ex eis in die illa fere octo millia virorum.</div>
<div n="35" type="v">Et divertit Judas in Maspha, et expugnavit, et cepit eam : et occidit omnem masculum ejus, et sumpsit spolia ejus, et succendit eam igni.</div>
<div n="36" type="v">Inde perrexit, et cepit Casbon, et Mageth, et Bosor, et reliquas civitates Galaaditidis.</div>
<div n="37" type="v">Post hæc autem verba congregavit Timotheus exercitum alium, et castra posuit contra Raphon trans torrentem.</div>
<div n="38" type="v">Et misit Judas speculari exercitum : et renuntiaverunt ei, dicentes : Quia convenerunt ad eum omnes gentes quæ in circuitu nostro sunt, exercitus multus nimis :</div>
<div n="39" type="v">et Arabas conduxerunt in auxilium sibi, et castra posuerunt trans torrentem, parati ad te venire in prælium. Et abiit Judas obviam illis.</div>
<div n="40" type="v">Et ait Timotheus principibus exercitus sui : Cum appropinquaverit Judas, et exercitus ejus, ad torrentem aquæ : si transierit ad nos prior, non poterimus sustinere eum, quia potens poterit adversum nos ;</div>
<div n="41" type="v">si vero timuerit transire, et posuerit castra extra flumen, transfretamus ad eos, et poterimus adversus illum.</div>
<div n="42" type="v">Ut autem appropinquavit Judas ad torrentem aquæ, statuit scribas populi secus torrentem, et mandavit eis, dicens : Neminem hominem reliqueritis, sed veniant omnes in prælium.</div>
<div n="43" type="v">Et transfretavit ad illos prior, et omnis populus post eum, et contritæ sunt omnes gentes a facie eorum, et projecerunt arma sua, et fugerunt ad fanum, quod erat in Carnaim.</div>
<div n="44" type="v">Et occupavit ipsam civitatem, et fanum succendit igni cum omnibus qui erant in ipso : et oppressa est Carnaim, et non potuit sustinere contra faciem Judæ.</div>
<div n="45" type="v">Et congregavit Judas universos Israëlitas, qui erant in Galaaditide, a minimo usque ad maximum, et uxores eorum, et natos, et exercitum magnum valde, ut venirent in terram Juda.</div>
<div n="46" type="v">Et venerunt usque Ephron : et hæc civitas magna in ingressu posita, munita valde, et non erat declinare ab ea dextera vel sinistra, sed per mediam iter erat.</div>
<div n="47" type="v">Et incluserunt se qui erant in civitate, et obstruxerunt portas lapidibus : et misit ad eos Judas verbis pacificis,</div>
<div n="48" type="v">dicens : Transeamus per terram vestram, ut eamus in terram nostram : et nemo vobis nocebit, tantum pedibus transibimus. Et nolebant eis aperire.</div>
<div n="49" type="v">Et præcepit Judas prædicare in castris, ut applicarent unusquisque in quo erat loco :</div>
<div n="50" type="v">et applicuerunt se viri virtutis, et oppugnavit civitatem illam tota die et tota nocte, et tradita est civitas in manu ejus :</div>
<div n="51" type="v">et peremerunt omnem masculum in ore gladii, et eradicavit eam, et accepit spolia ejus : et transivit per totam civitatem super interfectos.</div>
<div n="52" type="v">Et transgressi sunt Jordanem in campo magno, contra faciem Bethsan.</div>
<div n="53" type="v">Et erat Judas congregans extremos, et exhortabatur populum per totam viam, donec venirent in terram Juda :</div>
<div n="54" type="v">et ascenderunt in montem Sion cum lætitia, et gaudio, et obtulerunt holocausta, quod nemo ex eis cecidisset donec reverterentur in pace.</div>
<div n="55" type="v">Et in diebus quibus erat Judas et Jonathas in terra Galaad, et Simon frater ejus in Galilæa contra faciem Ptolemaidis,</div>
<div n="56" type="v">audivit Josephus Zachariæ filius, et Azarias princeps virtutis, res bene gestas, et prælia quæ facta sunt,</div>
<div n="57" type="v">et dixit : Faciamus et ipsi nobis nomen, et eamus pugnare adversus gentes quæ in circuitu nostro sunt.</div>
<div n="58" type="v">Et præcepit his qui erant in exercitu suo, et abierunt Jamniam.</div>
<div n="59" type="v">Et exivit Gorgias de civitate, et viri ejus obviam illis in pugnam.</div>
<div n="60" type="v">Et fugati sunt Josephus et Azarias usque in fines Judææ : et ceciderunt illo die de populo Israël ad duo millia viri, et facta est fuga magna in populo :</div>
<div n="61" type="v">quia non audierunt Judam, et fratres ejus, existimantes fortiter se facturos.</div>
<div n="62" type="v">Ipsi autem non erant de semine virorum illorum, per quos salus facta est in Israël.</div>
<div n="63" type="v">Et viri Juda magnificati sunt valde in conspectu omnis Israël, et gentium omnium ubi audiebatur nomen eorum.</div>
<div n="64" type="v">Et convenerunt ad eos fausta acclamantes.</div>
<div n="65" type="v">Et exivit Judas et fratres ejus, et expugnabant filios Esau in terra quæ ad austrum est, et percussit Chebron et filias ejus : et muros ejus, et turres succendit igni in circuitu.</div>
<div n="66" type="v">Et movit castra ut iret in terram alienigenarum, et perambulabat Samariam.</div>
<div n="67" type="v">In die illa ceciderunt sacerdotes in bello, dum volunt fortiter facere, dum sine consilio exeunt in prælium.</div>
<div n="68" type="v">Et declinavit Judas in Azotum in terram alienigenarum, et diruit aras eorum, et sculptilia deorum ipsorum succendit igni : et cepit spolia civitatum, et reversus est in terram Juda.</div>
</div>
<div n="6" type="ch">
<div n="1" type="v">Et rex Antiochus perambulabat superiores regiones, et audivit esse civitatem Elymaidem in Perside nobilissimam, et copiosam in argento et auro,</div>
<div n="2" type="v">templumque in ea locuples valde, et illic velamina aurea, et loricæ, et scuta, quæ reliquit Alexander Philippi rex Macedo, qui regnavit primus in Græcia.</div>
<div n="3" type="v">Et venit, et quærebat capere civitatem, et deprædari eam : et non potuit, quoniam innotuit sermo his qui erant in civitate :</div>
<div n="4" type="v">et insurrexerunt in prælium, et fugit inde, et abiit cum tristitia magna, et reversus est in Babyloniam.</div>
<div n="5" type="v">Et venit qui nuntiaret ei in Perside, quia fugata sunt castra quæ erant in terra Juda :</div>
<div n="6" type="v">et quia abiit Lysias cum virtute forti in primis, et fugatus est a facie Judæorum, et invaluerunt armis, et viribus, et spoliis multis, quæ ceperunt de castris, quæ exciderunt :</div>
<div n="7" type="v">et quia diruerunt abominationem, quam ædificaverat super altare quod erat in Jerusalem : et sanctificationem, sicut prius, circumdederunt muris excelsis, sed et Bethsuram civitatem suam.</div>
<div n="8" type="v">Et factum est ut audivit rex sermones istos, expavit, et commotus est valde : et decidit in lectum, et incidit in languorem præ tristitia, quia non factum est ei sicut cogitabat.</div>
<div n="9" type="v">Et erat illic per dies multos, quia renovata est in eo tristitia magna, et arbitratus est se mori.</div>
<div n="10" type="v">Et vocavit omnes amicos suos, et dixit illis : Recessit somnus ab oculis meis, et concidi, et corrui corde præ sollicitudine :</div>
<div n="11" type="v">et dixi in corde meo : In quantam tribulationem deveni, et in quos fluctus tristitiæ, in qua nunc sum : qui jucundus eram, et dilectus in potestate mea !</div>
<div n="12" type="v">Nunc vero reminiscor malorum quæ feci in Jerusalem, unde et abstuli omnia spolia aurea et argentea quæ erant in ea, et misi auferre habitantes Judæam sine causa.</div>
<div n="13" type="v">Cognovi ergo quia propterea invenerunt me mala ista : et ecce pereo tristitia magna in terra aliena.</div>
<div n="14" type="v">Et vocavit Philippum, unum de amicis suis, et præposuit eum super universum regnum suum :</div>
<div n="15" type="v">et dedit ei diadema, et stolam suam, et annulum, ut adduceret Antiochum filium suum, et nutriret eum, et regnaret.</div>
<div n="16" type="v">Et mortuus est illic Antiochus rex anno centesimo quadragesimo nono.</div>
<div n="17" type="v">Et cognovit Lysias quoniam mortuus est rex, et constituit regnare Antiochum filium ejus, quem nutrivit adolescentem : et vocavit nomen ejus Eupator.</div>
<div n="18" type="v">Et hi qui erant in arce, concluserant Israël in circuitu sanctorum : et quærebant eis mala semper, et firmamentum gentium.</div>
<div n="19" type="v">Et cogitavit Judas disperdere eos : et convocavit universum populum, ut obsiderent eos.</div>
<div n="20" type="v">Et convenerunt simul, et obsederunt eos anno centesimo quinquagesimo, et fecerunt ballistas et machinas.</div>
<div n="21" type="v">Et exierunt quidam ex eis qui obsidebantur : et adjunxerunt se illis aliqui impii ex Israël,</div>
<div n="22" type="v">et abierunt ad regem, et dixerunt : Quousque non facis judicium, et vindicas fratres nostros ?</div>
<div n="23" type="v">Nos decrevimus servire patri tuo, et ambulare in præceptis ejus, et obsequi edictis ejus :</div>
<div n="24" type="v">et filii populi nostri propter hoc alienabant se a nobis, et quicumque inveniebantur ex nobis, interficiebantur, et hæreditates nostræ diripiebantur.</div>
<div n="25" type="v">Et non ad nos tantum extenderunt manum, sed et in omnes fines nostros :</div>
<div n="26" type="v">et ecce applicuerunt hodie ad arcem Jerusalem occupare eam, et munitionem Bethsuram munierunt :</div>
<div n="27" type="v">et nisi præveneris eos velocius, majora quam hæc facient, et non poteris obtinere eos.</div>
<div n="28" type="v">Et iratus est rex, ut hæc audivit : et convocavit omnes amicos suos, et principes exercitus sui, et eos qui super equites erant :</div>
<div n="29" type="v">sed et de regnis aliis et de insulis maritimis venerunt ad eum exercitus conductitii.</div>
<div n="30" type="v">Et erat numerus exercitus ejus, centum millia peditum, et viginti millia equitum, et elephanti triginta duo, docti ad prælium.</div>
<div n="31" type="v">Et venerunt per Idumæam, et applicuerunt ad Bethsuram, et pugnaverunt dies multos : et fecerunt machinas, et exierunt, et succenderunt eas igni, et pugnaverunt viriliter.</div>
<div n="32" type="v">Et recessit Judas ab arce, et movit castra ad Bethzacharam contra castra regis.</div>
<div n="33" type="v">Et surrexit rex ante lucem, et concitavit exercitus in impetum contra viam Bethzacharam : et comparaverunt se exercitus in prælium, et tubis cecinerunt :</div>
<div n="34" type="v">et elephantis ostenderunt sanguinem uvæ et mori, ad acuendos eos in prælium :</div>
<div n="35" type="v">et diviserunt bestias per legiones, et astiterunt singulis elephantis mille viri in loricis concatenatis, et galeæ æreæ in capitibus eorum : et quingenti equites ordinati unicuique bestiæ electi erant.</div>
<div n="36" type="v">Hi ante tempus, ubicumque erat bestia, ibi erant : et quocumque ibat, ibant, et non discedebant ab ea.</div>
<div n="37" type="v">Sed et turres ligneæ super eos firmæ protegentes super singulas bestias : et super eas machinæ : et super singulas viri virtutis triginta duo, qui pugnabant desuper : et Indus magister bestiæ.</div>
<div n="38" type="v">Et residuum equitatum hinc et inde statuit in duas partes, tubis exercitum commovere, et perurgere constipatos in legionibus ejus.</div>
<div n="39" type="v">Et ut refulsit sol in clypeos aureos et æreos, resplenduerunt montes ab eis, et resplenduerunt sicut lampades ignis.</div>
<div n="40" type="v">Et distincta est pars exercitus regis per montes excelsos, et alia per loca humilia : et ibant caute et ordinate.</div>
<div n="41" type="v">Et commovebantur omnes inhabitantes terram a voce multitudinis, et incessu turbæ, et collisione armorum : erat enim exercitus magnus valde, et fortis.</div>
<div n="42" type="v">Et appropiavit Judas et exercitus ejus in prælium, et ceciderunt de exercitu regis sexcenti viri.</div>
<div n="43" type="v">Et vidit Eleazar filius Saura unam de bestiis loricatam loricis regis : et erat eminens super ceteras bestias, et visum est ei quod in ea esset rex :</div>
<div n="44" type="v">et dedit se ut liberaret populum suum, et acquireret sibi nomen æternum.</div>
<div n="45" type="v">Et cucurrit ad eam audacter in medio legionis, interficiens a dextris et a sinistris, et cadebant ab eo huc atque illuc.</div>
<div n="46" type="v">Et ivit sub pedes elephantis, et supposuit se ei, et occidit eum : et cecidit in terram super ipsum, et mortuus est illic.</div>
<div n="47" type="v">Et videntes virtutem regis, et impetum exercitus ejus, diverterunt se ab eis.</div>
<div n="48" type="v">Castra autem regis ascenderunt contra eos in Jerusalem, et applicuerunt castra regis ad Judæam, et montem Sion.</div>
<div n="49" type="v">Et fecit pacem cum his qui erant in Bethsura : et exierunt de civitate, quia non erant eis ibi alimenta conclusis, quia sabbata erant terræ.</div>
<div n="50" type="v">Et comprehendit rex Bethsuram : et constituit illic custodiam servare eam.</div>
<div n="51" type="v">Et convertit castra ad locum sanctificationis dies multos : et statuit illic ballistas, et machinas, et ignis jacula, et tormenta ad lapides jactandos, et spicula, et scorpios ad mittendas sagittas, et fundibula.</div>
<div n="52" type="v">Fecerunt autem et ipsi machinas adversus machinas eorum, et pugnaverunt dies multos.</div>
<div n="53" type="v">Escæ autem non erant in civitate, eo quod septimus annus esset : et qui remanserant in Judæa de gentibus, consumpserant reliquias eorum, quæ repositæ fuerant.</div>
<div n="54" type="v">Et remanserunt in sanctis viri pauci, quoniam obtinuerat eos fames : et dispersi sunt unusquisque in locum suum.</div>
<div n="55" type="v">Et audivit Lysias quod Philippus, quem constituerat rex Antiochus cum adhuc viveret, ut nutriret Antiochum filium suum, et regnaret,</div>
<div n="56" type="v">reversus esset a Perside et Media, et exercitus qui abierat cum ipso, et quia quærebat suscipere regni negotia :</div>
<div n="57" type="v">festinavit ire, et dicere ad regem, et duces exercitus : Deficimus quotidie, et esca nobis modica est ; et locus, quem obsidemus, est munitus, et incumbit nobis ordinare de regno.</div>
<div n="58" type="v">Nunc itaque demus dextras hominibus istis, et faciamus cum illis pacem, et cum omni gente eorum :</div>
<div n="59" type="v">et constituamus illis ut ambulent in legitimis suis sicut prius : propter legitima enim ipsorum, quæ despeximus, irati sunt, et fecerunt omnia hæc.</div>
<div n="60" type="v">Et placuit sermo in conspectu regis et principum : et misit ad eos pacem facere, et receperunt illam.</div>
<div n="61" type="v">Et juravit illis rex et principes, et exierunt de munitione.</div>
<div n="62" type="v">Et intravit rex montem Sion, et vidit munitionem loci : et rupit citius juramentum quod juravit, et mandavit destruere murum in gyro.</div>
<div n="63" type="v">Et discessit festinanter, et reversus est Antiochiam, et invenit Philippum dominantem civitati : et pugnavit adversus eum, et occupavit civitatem.</div>
</div>
<div n="7" type="ch">
<div n="1" type="v">Anno centesimo quinquagesimo primo, exiit Demetrius Seleuci filius ab urbe Roma, et ascendit cum paucis viris in civitatem maritimam, et regnavit illic.</div>
<div n="2" type="v">Et factum est, ut ingressus est domum regni patrum suorum, comprehendit exercitus Antiochum et Lysiam, ut adducerent eos ad eum.</div>
<div n="3" type="v">Et res ei innotuit, et ait : Nolite mihi ostendere faciem eorum.</div>
<div n="4" type="v">Et occidit eos exercitus. Et sedit Demetrius super sedem regni sui.</div>
<div n="5" type="v">Et venerunt ad eum viri iniqui et impii ex Israël : et Alcimus dux eorum, qui volebat fieri sacerdos.</div>
<div n="6" type="v">Et accusaverunt populum apud regem, dicentes : Perdidit Judas et fratres ejus omnes amicos tuos, et nos dispersit de terra nostra.</div>
<div n="7" type="v">Nunc ergo mitte virum, cui credis, ut eat, et videat exterminium omne quod fecit nobis, et regionibus regis : et puniat omnes amicos ejus, et adjutores eorum.</div>
<div n="8" type="v">Et elegit rex ex amicis suis Bacchidem, qui dominabatur trans flumen magnum in regno, et fidelem regi : et misit eum,</div>
<div n="9" type="v">ut videret exterminium quod fecit Judas : sed et Alcimum impium constituit in sacerdotium, et mandavit ei facere ultionem in filios Israël.</div>
<div n="10" type="v">Et surrexerunt, et venerunt cum exercitu magno in terram Juda : et miserunt nuntios, et locuti sunt ad Judam et ad fratres ejus verbis pacificis in dolo.</div>
<div n="11" type="v">Et non intenderunt sermonibus eorum : viderunt enim quia venerunt cum exercitu magno.</div>
<div n="12" type="v">Et convenerunt ad Alcimum et Bacchidem congregatio scribarum requirere quæ justa sunt :</div>
<div n="13" type="v">et primi, Assidæi qui erant in filiis Israël : et exquirebant ab eis pacem.</div>
<div n="14" type="v">Dixerunt enim : Homo sacerdos de semine Aaron venit ; non decipiet nos :</div>
<div n="15" type="v">et locutus est cum eis verba pacifica, et juravit illis, dicens : Non inferemus vobis malum, neque amicis vestris.</div>
<div n="16" type="v">Et crediderunt ei : et comprehendit ex eis sexaginta viros, et occidit eos in una die, secundum verbum quod scriptum est :</div>
<div n="17" type="v">Carnes sanctorum tuorum, et sanguinem ipsorum effuderunt in circuitu Jerusalem, et non erat qui sepeliret.</div>
<div n="18" type="v">Et incubuit timor et tremor in omnem populum : quia dixerunt : Non est veritas, et judicium in eis : transgressi sunt enim constitutum, et jusjurandum quod juraverunt.</div>
<div n="19" type="v">Et movit Bacchides castra ab Jerusalem, et applicuit in Bethzecha : et misit, et comprehendit multos ex eis qui a se effugerant : et quosdam de populo mactavit, et in puteum magnum projecit.</div>
<div n="20" type="v">Et commisit regionem Alcimo, et reliquit cum eo auxilium in adjutorium ipsi. Et abiit Bacchides ad regem :</div>
<div n="21" type="v">et satis agebat Alcimus pro principatu sacerdotii sui :</div>
<div n="22" type="v">et convenerunt ad eum omnes, qui perturbabant populum suum, et obtinuerunt terram Juda, et fecerunt plagam magnam in Israël.</div>
<div n="23" type="v">Et vidit Judas omnia mala quæ fecit Alcimus et qui cum eo erant filiis Israël, multo plus quam gentes :</div>
<div n="24" type="v">et exiit in omnes fines Judææ in circuitu, et fecit vindictam in viros desertores, et cessaverunt ultra exire in regionem.</div>
<div n="25" type="v">Vidit autem Alcimus quod prævaluit Judas et qui cum eo erant, et cognovit quia non potest sustinere eos : et regressus est ad regem, et accusavit eos multis criminibus.</div>
<div n="26" type="v">Et misit rex Nicanorem, unum ex principibus suis nobilioribus, qui erat inimicitias exercens contra Israël : et mandavit ei evertere populum.</div>
<div n="27" type="v">Et venit Nicanor in Jerusalem cum exercitu magno, et misit ad Judam et ad fratres ejus verbis pacificis cum dolo,</div>
<div n="28" type="v">dicens : Non sit pugna inter me et vos : veniam cum viris paucis, ut videam facies vestras cum pace.</div>
<div n="29" type="v">Et venit ad Judam, et salutaverunt se invicem pacifice : et hostes parati erant rapere Judam.</div>
<div n="30" type="v">Et innotuit sermo Judæ quoniam cum dolo venerat ad eum : et conterritus est ab eo, et amplius noluit videre faciem ejus.</div>
<div n="31" type="v">Et cognovit Nicanor quoniam denudatum est consilium ejus : et exivit obviam Judæ in pugnam juxta Capharsalama.</div>
<div n="32" type="v">Et ceciderunt de Nicanoris exercitu fere quinque millia viri, et fugerunt in civitatem David.</div>
<div n="33" type="v">Et post hæc verba ascendit Nicanor in montem Sion : et exierunt de sacerdotibus populi salutare eum in pace, et demonstrare ei holocautomata, quæ offerebantur pro rege.</div>
<div n="34" type="v">Et irridens sprevit eos, et polluit : et locutus est superbe,</div>
<div n="35" type="v">et juravit cum ira, dicens : Nisi traditus fuerit Judas et exercitus ejus in manus meas, continuo cum regressus fuero in pace, succendam domum istam. Et exiit cum ira magna.</div>
<div n="36" type="v">Et intraverunt sacerdotes, et steterunt ante faciem altaris et templi, et flentes dixerunt :</div>
<div n="37" type="v">Tu, Domine, elegisti domum istam ad invocandum nomen tuum in ea, ut esset domus orationis et obsecrationis populo tuo :</div>
<div n="38" type="v">fac vindictam in homine isto et exercitu ejus, et cadant in gladio : memento blasphemias eorum, et ne dederis eis ut permaneant.</div>
<div n="39" type="v">Et exiit Nicanor ab Jerusalem, et castra applicuit ad Bethoron : et occurrit illi exercitus Syriæ.</div>
<div n="40" type="v">Et Judas applicuit in Adarsa cum tribus millibus viris : et oravit Judas, et dixit :</div>
<div n="41" type="v">Qui missi erant a rege Sennacherib, Domine, quia blasphemaverunt te, exiit angelus, et percussit ex eis centum octoginta quinque millia :</div>
<div n="42" type="v">sic contere exercitum istum in conspectu nostro hodie : et sciant ceteri quia male locutus est super sancta tua : et judica illum secundum malitiam illius.</div>
<div n="43" type="v">Et commiserunt exercitus prælium tertiadecima die mensis Adar : et contrita sunt castra Nicanoris, et cecidit ipse primus in prælio.</div>
<div n="44" type="v">Ut autem vidit exercitus ejus quia cecidisset Nicanor, projecerunt arma sua, et fugerunt :</div>
<div n="45" type="v">et persecuti sunt eos viam unius diei ab Adazer usquequo veniatur in Gazara, et tubis cecinerunt post eos cum significationibus :</div>
<div n="46" type="v">et exierunt de omnibus castellis Judææ in circuitu, et ventilabant eos cornibus, et convertebantur iterum ad eos, et ceciderunt omnes gladio, et non est relictus ex eis nec unus.</div>
<div n="47" type="v">Et acceperunt spolia eorum in prædam : et caput Nicanoris amputaverunt, et dexteram ejus, quam extenderat superbe, et attulerunt, et suspenderunt contra Jerusalem.</div>
<div n="48" type="v">Et lætatus est populus valde, et egerunt diem illam in lætitia magna.</div>
<div n="49" type="v">Et constituit agi omnibus annis diem istam tertiadecima die mensis Adar.</div>
<div n="50" type="v">Et siluit terra Juda dies paucos.</div>
</div>
<div n="8" type="ch">
<div n="1" type="v">Et audivit Judas nomen Romanorum, quia sunt potentes viribus, et acquiescunt ad omnia quæ postulantur ab eis, et quicumque accesserunt ad eos, statuerunt cum eis amicitias : et quia sunt potentes viribus.</div>
<div n="2" type="v">Et audierunt prælia eorum, et virtutes bonas, quas fecerunt in Galatia, quia obtinuerunt eos, et duxerunt sub tributum :</div>
<div n="3" type="v">et quanta fecerunt in regione Hispaniæ, et quod in potestatem redegerunt metalla argenti et auri, quæ illic sunt, et possederunt omnem locum consilio suo, et patientia :</div>
<div n="4" type="v">locaque quæ longe erant valde ab eis, et reges, qui supervenerant eis ab extremis terræ, contriverunt, et percusserunt eos plaga magna : ceteri autem dant eis tributum omnibus annis.</div>
<div n="5" type="v">Et Philippum et Persen Ceteorum regem, et ceteros qui adversum eos arma tulerant, contriverunt in bello, et obtinuerunt eos :</div>
<div n="6" type="v">et Antiochum magnum regem Asiæ, qui eis pugnam intulerat habens centum viginti elephantos, et equitatum, et currus, et exercitum magnum valde, contritum ab eis :</div>
<div n="7" type="v">et quia ceperunt eum vivum, et statuerunt ei ut daret ipse, et qui regnarent post ipsum, tributum magnum, et daret obsides, et constitutum,</div>
<div n="8" type="v">et regionem Indorum, et Medos, et Lydos, de optimis regionibus eorum : et acceptas eas ab eis, dederunt Eumeni regi,</div>
<div n="9" type="v">et quia qui erant apud Helladam, voluerunt ire, et tollere eos : et innotuit sermo his,</div>
<div n="10" type="v">et miserunt ad eos ducem unum, et pugnaverunt contra illos, et ceciderunt ex eis multi, et captivas duxerunt uxores eorum et filios, et diripuerunt eos, et terram eorum possederunt, et destruxerunt muros eorum, et in servitutem illos redegerunt usque in hunc diem :</div>
<div n="11" type="v">et residua regna, et insulas, quæ aliquando restiterant illis, exterminaverunt, et in potestatem redegerunt.</div>
<div n="12" type="v">Cum amicis autem suis, et qui in ipsis requiem habebant, conservaverunt amicitiam, et obtinuerunt regna, quæ erant proxima, et quæ erant longe : quia quicumque audiebant nomen eorum, timebant eos :</div>
<div n="13" type="v">quibus vero vellent auxilio esse ut regnarent, regnabant : quos autem vellent, regno deturbabant : et exaltati sunt valde.</div>
<div n="14" type="v">Et in omnibus istis nemo portabat diadema, nec induebatur purpura, ut magnificaretur in ea.</div>
<div n="15" type="v">Et quia curiam fecerunt sibi, et quotidie consulebant trecentos viginti consilium agentes semper de multitudine, ut quæ digna sunt, gerant :</div>
<div n="16" type="v">et committunt uni homini magistratum suum per singulos annos dominari universæ terræ suæ, et omnes obediunt uni, et non est invidia, neque zelus inter eos.</div>
<div n="17" type="v">Et elegit Judas Eupolemum filium Joannis filii Jacob, et Jasonem filium Eleazari, et misit eos Romam constituere cum illis amicitiam et societatem :</div>
<div n="18" type="v">et ut auferrent ab eis jugum Græcorum, quia viderunt quod in servitutem premerent regnum Israël.</div>
<div n="19" type="v">Et abierunt Romam viam multam valde, et introierunt curiam, et dixerunt :</div>
<div n="20" type="v">Judas Machabæus, et fratres ejus, et populus Judæorum, miserunt nos ad vos statuere vobiscum societatem et pacem, et conscribere nos socios et amicos vestros.</div>
<div n="21" type="v">Et placuit sermo in conspectu eorum.</div>
<div n="22" type="v">Et hoc rescriptum est quod rescripserunt in tabulis æreis, et miserunt in Jerusalem, ut esset apud eos ibi memoriale pacis et societatis :</div>
<div n="23" type="v">Bene sit Romanis, et genti Judæorum, in mari et in terra in æternum : gladiusque et hostis procul sit ab eis.</div>
<div n="24" type="v">Quod si institerit bellum Romanis prius, aut omnibus sociis eorum in omni dominatione eorum,</div>
<div n="25" type="v">auxilium feret gens Judæorum, prout tempus dictaverit, corde pleno :</div>
<div n="26" type="v">et præliantibus non dabunt, neque subministrabunt triticum, arma, pecuniam, naves, sicut placuit Romanis : et custodient mandata eorum, nihil ab eis accipientes.</div>
<div n="27" type="v">Similiter autem et si genti Judæorum prius acciderit bellum, adjuvabunt Romani ex animo, prout eis tempus permiserit :</div>
<div n="28" type="v">et adjuvantibus non dabitur triticum, arma, pecunia, naves, sicut placuit Romanis : et custodient mandata eorum absque dolo :</div>
<div n="29" type="v">secundum hæc verba constituerunt Romani populo Judæorum.</div>
<div n="30" type="v">Quod si post hæc verba hi aut illi addere aut demere ad hæc aliquid voluerint, facient ex proposito suo : et quæcumque addiderint, vel dempserint, rata erunt.</div>
<div n="31" type="v">Sed et de malis, quæ Demetrius rex fecit in eos, scripsimus ei, dicentes : Quare gravasti jugum tuum super amicos nostros, et socios Judæos ?</div>
<div n="32" type="v">si ergo iterum adierint nos, adversum te faciemus illis judicium, et pugnabimus tecum mari terraque.</div>
</div>
<div n="9" type="ch">
<div n="1" type="v">Interea, ut audivit Demetrius quia cecidit Nicanor et exercitus ejus in prælio, apposuit Bacchidem et Alcimum rursum mittere in Judæam, et dextrum cornu cum illis.</div>
<div n="2" type="v">Et abierunt viam quæ ducit in Galgala, et castra posuerunt in Masaloth, quæ est in Arbellis : et occupaverunt eam, et peremerunt animas hominum multas.</div>
<div n="3" type="v">In mense primo anni centesimi et quinquagesimi secundi, applicuerunt exercitum ad Jerusalem :</div>
<div n="4" type="v">et surrexerunt, et abierunt in Beream viginti millia virorum, et duo millia equitum.</div>
<div n="5" type="v">Et Judas posuerat castra in Laisa, et tria millia viri electi cum eo :</div>
<div n="6" type="v">et viderunt multitudinem exercitus, quia multi sunt, et timuerunt valde : et multi subtraxerunt se de castris, et non remanserunt ex eis nisi octingenti viri.</div>
<div n="7" type="v">Et vidit Judas quod defluxit exercitus suus, et bellum perurgebat eum, et confractus est corde, quia non habebat tempus congregandi eos, et dissolutus est.</div>
<div n="8" type="v">Et dixit his qui residui erant : Surgamus, et eamus ad adversarios nostros, si poterimus pugnare adversus eos.</div>
<div n="9" type="v">Et avertebant eum, dicentes : Non poterimus, sed liberemus animas nostras modo, et revertamur ad fratres nostros, et tunc pugnabimus adversus eos : nos autem pauci sumus.</div>
<div n="10" type="v">Et ait Judas : Absit istam rem facere ut fugiamus ab eis : et si appropiavit tempus nostrum, moriamur in virtute propter fratres nostros, et non inferamus crimen gloriæ nostræ.</div>
<div n="11" type="v">Et movit exercitus de castris, et steterunt illis obviam : et divisi sunt equites in duas partes, et fundibularii et sagittarii præibant exercitum, et primi certaminis omnes potentes.</div>
<div n="12" type="v">Bacchides autem erat in dextro cornu, et proximavit legio ex duabus partibus, et clamabant tubis :</div>
<div n="13" type="v">exclamaverunt autem et hi qui erant ex parte Judæ etiam ipsi, et commota est terra a voce exercituum : et commissum est prælium a mane usque ad vesperam.</div>
<div n="14" type="v">Et vidit Judas quod firmior est pars exercitus Bacchidis in dextris, et convenerunt cum ipso omnes constantes corde :</div>
<div n="15" type="v">et contrita est dextera pars ab eis, et persecutus est eos usque ad montem Azoti.</div>
<div n="16" type="v">Et qui in sinistro cornu erant, viderunt quod contritum est dextrum cornu, et secuti sunt post Judam, et eos qui cum ipso erant, a tergo :</div>
<div n="17" type="v">et ingravatum est prælium, et ceciderunt vulnerati multi ex his et ex illis.</div>
<div n="18" type="v">Et Judas cecidit, et ceteri fugerunt.</div>
<div n="19" type="v">Et Jonathas et Simon tulerunt Judam fratrem suum, et sepelierunt eum in sepulchro patrum suorum in civitate Modin.</div>
<div n="20" type="v">Et fleverunt eum omnis populus Israël planctu magno, et lugebant dies multos,</div>
<div n="21" type="v">et dixerunt : Quomodo cecidit potens, qui salvum faciebat populum Israël !</div>
<div n="22" type="v">Et cetera verba bellorum Judæ, et virtutum, quas fecit, et magnitudinis ejus, non sunt descripta : multa enim erant valde.</div>
<div n="23" type="v">Et factum est : post obitum Judæ emerserunt iniqui in omnibus finibus Israël, et exorti sunt omnes qui operabantur iniquitatem.</div>
<div n="24" type="v">In diebus illis facta est fames magna valde, et tradidit se Bacchidi omnis regio eorum cum ipsis.</div>
<div n="25" type="v">Et elegit Bacchides viros impios, et constituit eos dominos regionis :</div>
<div n="26" type="v">et exquirebant, et perscrutabantur amicos Judæ, et adducebant eos ad Bacchidem, et vindicabat in illos, et illudebat.</div>
<div n="27" type="v">Et facta est tribulatio magna in Israël, qualis non fuit ex die qua non est visus propheta in Israël.</div>
<div n="28" type="v">Et congregati sunt omnes amici Judæ, et dixerunt Jonathæ :</div>
<div n="29" type="v">Ex quo frater tuus Judas defunctus est, vir similis ei non est, qui exeat contra inimicos nostros, Bacchidem et eos qui inimici sunt gentis nostræ.</div>
<div n="30" type="v">Nunc itaque, te hodie elegimus esse pro eo nobis in principem, et ducem ad bellandum bellum nostrum.</div>
<div n="31" type="v">Et suscepit Jonathas tempore illo principatum, et surrexit loco Judæ fratris sui.</div>
<div n="32" type="v">Et cognovit Bacchides, et quærebat eum occidere.</div>
<div n="33" type="v">Et cognovit Jonathas, et Simon frater ejus, et omnes qui cum eo erant : et fugerunt in desertum Thecuæ et consederunt ad aquam lacus Asphar.</div>
<div n="34" type="v">Et cognovit Bacchides, et die sabbatorum venit ipse et omnis exercitus ejus trans Jordanem.</div>
<div n="35" type="v">Et Jonathas misit fratrem suum ducem populi, et rogavit Nabuthæos amicos suos, ut commodarent illis apparatum suum, qui erat copiosus.</div>
<div n="36" type="v">Et exierunt filii Jambri ex Madaba, et comprehenderunt Joannem et omnia quæ habebat, et abierunt habentes ea.</div>
<div n="37" type="v">Post hæc verba, renuntiatum est Jonathæ et Simoni fratri ejus, quia filii Jambri faciunt nuptias magnas, et ducunt sponsam ex Madaba filiam unius de magnis principibus Chanaan cum ambitione magna.</div>
<div n="38" type="v">Et recordati sunt sanguinis Joannis fratris sui : et ascenderunt, et absconderunt se sub tegumento montis.</div>
<div n="39" type="v">Et elevaverunt oculos suos, et viderunt : et ecce tumultus, et apparatus multus : et sponsus processit, et amici ejus, et fratres ejus obviam illis cum tympanis, et musicis, et armis multis.</div>
<div n="40" type="v">Et surrexerunt ad eos ex insidiis, et occiderunt eos, et ceciderunt vulnerati multi, et residui fugerunt in montes : et acceperunt omnia spolia eorum :</div>
<div n="41" type="v">et conversæ sunt nuptiæ in luctum, et vox musicorum ipsorum in lamentum.</div>
<div n="42" type="v">Et vindicaverunt vindictam sanguinis fratris sui : et reversi sunt ad ripam Jordanis.</div>
<div n="43" type="v">Et audivit Bacchides, et venit die sabbatorum usque ad oram Jordanis in virtute magna.</div>
<div n="44" type="v">Et dixit ad suos Jonathas : Surgamus, et pugnemus contra inimicos nostros : non est enim hodie sicut heri et nudiustertius :</div>
<div n="45" type="v">ecce enim bellum ex adverso, aqua vero Jordanis hinc et inde, et ripæ, et paludes, et saltus : et non est locus divertendi.</div>
<div n="46" type="v">Nunc ergo, clamate in cælum, ut liberemini de manu inimicorum vestrorum. Et commissum est bellum.</div>
<div n="47" type="v">Et extendit Jonathas manum suam percutere Bacchidem, et divertit ab eo retro :</div>
<div n="48" type="v">et desiliit Jonathas, et qui cum eo erant, in Jordanem, et transnataverunt ad eos Jordanem.</div>
<div n="49" type="v">Et ceciderunt de parte Bacchidis die illa mille viri. Et reversi sunt in Jerusalem,</div>
<div n="50" type="v">et ædificaverunt civitates munitas in Judæa, munitionem quæ erat in Jericho, et in Ammaum, et in Bethoron, et in Bethel, et Thamnata, et Phara, et Thopo muris excelsis, et portis, et seris.</div>
<div n="51" type="v">Et posuit custodiam in eis, ut inimicitias exercerent in Israël :</div>
<div n="52" type="v">et munivit civitatem Bethsuram, et Gazaram, et arcem, et posuit in eis auxilia, et apparatum escarum :</div>
<div n="53" type="v">et accepit filios principum regionis obsides, et posuit eos in arce in Jerusalem in custodiam.</div>
<div n="54" type="v">Et anno centesimo quinquagesimo tertio, mense secundo, præcepit Alcimus destrui muros domus sanctæ interioris, et destrui opera prophetarum : et cœpit destruere.</div>
<div n="55" type="v">In tempore illo percussus est Alcimus : et impedita sunt opera illius, et occlusum est os ejus, et dissolutus est paralysi, nec ultra potuit loqui verbum, et mandare de domo sua.</div>
<div n="56" type="v">Et mortuus est Alcimus in tempore illo cum tormento magno.</div>
<div n="57" type="v">Et vidit Bacchides quoniam mortuus est Alcimus, et reversus est ad regem. Et siluit terra annis duobus.</div>
<div n="58" type="v">Et cogitaverunt omnes iniqui, dicentes : Ecce Jonathas, et qui cum eo sunt, in silentio habitant confidenter : nunc ergo adducamus Bacchidem, et comprehendet eos omnes una nocte.</div>
<div n="59" type="v">Et abierunt, et consilium ei dederunt.</div>
<div n="60" type="v">Et surrexit ut veniret cum exercitu multo : et misit occulte epistolas sociis suis qui erant in Judæa, ut comprehenderent Jonathan, et eos qui cum eo erant : sed non potuerunt, quia innotuit eis consilium eorum.</div>
<div n="61" type="v">Et apprehendit de viris regionis, qui principes erant malitiæ, quinquaginta viros, et occidit eos :</div>
<div n="62" type="v">et secessit Jonathas, et Simon, et qui cum eo erant, in Bethbessen, quæ est in deserto : et exstruxit diruta ejus, et firmaverunt eam.</div>
<div n="63" type="v">Et cognovit Bacchides, et congregavit universam multitudinem suam : et his, qui de Judæa erant, denuntiavit.</div>
<div n="64" type="v">Et venit, et castra posuit desuper Bethbessen : et oppugnavit eam dies multos, et fecit machinas.</div>
<div n="65" type="v">Et reliquit Jonathas Simonem fratrem suum in civitate, et exiit in regionem, et venit cum numero :</div>
<div n="66" type="v">et percussit Odaren et fratres ejus, et filios Phaseron in tabernaculis ipsorum : et cœpit cædere, et crescere in virtutibus.</div>
<div n="67" type="v">Simon vero, et qui cum ipso erant, exierunt de civitate, et succenderunt machinas,</div>
<div n="68" type="v">et pugnaverunt contra Bacchidem, et contritus est ab eis : et afflixerunt eum valde, quoniam consilium ejus et congressus ejus erat inanis.</div>
<div n="69" type="v">Et iratus contra viros iniquos, qui ei consilium dederant ut veniret in regionem ipsorum, multos ex eis occidit : ipse autem cogitavit cum reliquis abire in regionem suam.</div>
<div n="70" type="v">Et cognovit Jonathas : et misit ad eum legatos componere pacem cum ipso, et reddere ei captivitatem.</div>
<div n="71" type="v">Et libenter accepit, et fecit secundum verba ejus, et juravit se nihil facturum ei mali omnibus diebus vitæ ejus.</div>
<div n="72" type="v">Et reddidit ei captivitatem, quam prius erat prædatus de terra Juda : et conversus abiit in terram suam, et non apposuit amplius venire in fines ejus.</div>
<div n="73" type="v">Et cessavit gladius ex Israël : et habitavit Jonathas in Machmas, et cœpit Jonathas ibi judicare populum, et exterminavit impios ex Israël.</div>
</div>
<div n="10" type="ch">
<div n="1" type="v">Et anno centesimo sexagesimo, ascendit Alexander Antiochi filius, qui cognominatus est Nobilis, et occupavit Ptolemaidam : et receperunt eum, et regnavit illic.</div>
<div n="2" type="v">Et audivit Demetrius rex, et congregavit exercitum copiosum valde, et exivit obviam illi in prælium.</div>
<div n="3" type="v">Et misit Demetrius epistolam ad Jonathan verbis pacificis, ut magnificaret eum.</div>
<div n="4" type="v">Dixit enim : Anticipemus facere pacem cum eo, priusquam faciat cum Alexandro adversum nos :</div>
<div n="5" type="v">recordabitur enim omnium malorum, quæ fecimus in eum, et in fratrem ejus, et in gentem ejus.</div>
<div n="6" type="v">Et dedit ei potestatem congregandi exercitum, et fabricare arma, et esse ipsum socium ejus : et obsides, qui erant in arce, jussit tradi ei.</div>
<div n="7" type="v">Et venit Jonathas in Jerusalem, et legit epistolas in auditu omnis populi, et eorum qui in arce erant.</div>
<div n="8" type="v">Et timuerunt timore magno, quoniam audierunt quod dedit ei rex potestatem congregandi exercitum.</div>
<div n="9" type="v">Et traditi sunt Jonathæ obsides, et reddidit eos parentibus suis :</div>
<div n="10" type="v">et habitavit Jonathas in Jerusalem, et cœpit ædificare et innovare civitatem.</div>
<div n="11" type="v">Et dixit facientibus opera ut exstruerent muros, et montem Sion in circuitu lapidibus quadratis ad munitionem : et ita fecerunt.</div>
<div n="12" type="v">Et fugerunt alienigenæ, qui erant in munitionibus quas Bacchides ædificaverat :</div>
<div n="13" type="v">et reliquit unusquisque locum suum, et abiit in terram suam :</div>
<div n="14" type="v">tantum in Bethsura remanserunt aliqui ex his qui reliquerant legem et præcepta Dei : erat enim hæc eis ad refugium.</div>
<div n="15" type="v">Et audivit Alexander rex promissa, quæ promisit Demetrius Jonathæ : et narraverunt ei prælia, et virtutes quas ipse fecit, et fratres ejus, et labores quos laboraverunt :</div>
<div n="16" type="v">et ait : Numquid inveniemus aliquem virum talem ? et nunc faciemus eum amicum, et socium nostrum.</div>
<div n="17" type="v">Et scripsit epistolam, et misit ei secundum hæc verba, dicens :</div>
<div n="18" type="v">Rex Alexander fratri Jonathæ salutem.</div>
<div n="19" type="v">Audivimus de te quod vir potens sis viribus, et aptus es ut sis amicus noster :</div>
<div n="20" type="v">et nunc constituimus te hodie summum sacerdotem gentis tuæ, et ut amicus voceris regis (et misit ei purpuram, et coronam auream) et quæ nostra sunt sentias nobiscum, et conserves amicitias ad nos.</div>
<div n="21" type="v">Et induit se Jonathas stola sancta septimo mense, anno centesimo sexagesimo, in die solemni scenopegiæ : et congregavit exercitum, et fecit arma copiosa.</div>
<div n="22" type="v">Et audivit Demetrius verba ista, et contristatus est nimis, et ait :</div>
<div n="23" type="v">Quid hoc fecimus, quod præoccupavit nos Alexander apprehendere amicitiam Judæorum ad munimen sui ?</div>
<div n="24" type="v">scribam et ego illis verba deprecatoria, et dignitates, et dona, ut sint mecum in adjutorium.</div>
<div n="25" type="v">Et scripsit eis in hæc verba : Rex Demetrius genti Judæorum salutem.</div>
<div n="26" type="v">Quoniam servastis ad nos pactum, et mansistis in amicitia nostra, et non accessistis ad inimicos nostros, audivimus, et gavisi sumus.</div>
<div n="27" type="v">Et nunc perseverate adhuc conservare ad nos fidem, et retribuemus vobis bona pro his quæ fecistis nobiscum :</div>
<div n="28" type="v">et remittemus vobis præstationes multas, et dabimus vobis donationes.</div>
<div n="29" type="v">Et nunc absolvo vos et omnes Judæos a tributis, et pretia salis indulgeo, et coronas remitto, et tertias seminis :</div>
<div n="30" type="v">et dimidiam partem fructus ligni, quod est portionis meæ, relinquo vobis ex hodierno die, et deinceps, ne accipiatur a terra Juda, et a tribus civitatibus quæ additæ sunt illi ex Samaria et Galilæa ; ex hodierna die et in totum tempus :</div>
<div n="31" type="v">et Jerusalem sit sancta, et libera cum finibus suis : et decimæ et tributa ipsius sint.</div>
<div n="32" type="v">Remitto etiam potestatem arcis, quæ est in Jerusalem : et do eam summo sacerdoti, ut constituat in ea viros quoscumque ipse elegerit, qui custodiant eam.</div>
<div n="33" type="v">Et omnem animam Judæorum, quæ captiva est a terra Juda in omni regno meo, relinquo liberam gratis, ut omnes a tributis solvantur, etiam pecorum suorum.</div>
<div n="34" type="v">Et omnes dies solemnes, et sabbata, et neomeniæ, et dies decreti, et tres dies ante diem solemnem, et tres dies post diem solemnem, sint omnes immunitatis et remissionis omnibus Judæis, qui sunt in regno meo :</div>
<div n="35" type="v">et nemo habebit potestatem agere aliquid, et movere negotia adversus aliquem illorum in omni causa.</div>
<div n="36" type="v">Et ascribantur ex Judæis in exercitu regis ad triginta millia virorum : et dabuntur illis copiæ ut oportet omnibus exercitibus regis, et ex eis ordinabuntur qui sint in munitionibus regis magni :</div>
<div n="37" type="v">et ex his constituentur super negotia regni, quæ aguntur ex fide, et principes sint ex eis, et ambulent in legibus suis, sicut præcepit rex in terra Juda.</div>
<div n="38" type="v">Et tres civitates, quæ additæ sunt Judææ ex regione Samariæ, cum Judæa reputentur : ut sint sub uno, et non obediant alii potestati, nisi summi sacerdotis.</div>
<div n="39" type="v">Ptolemaida et confines ejus, quas dedi donum sanctis qui sunt in Jerusalem, ad necessarios sumptus sanctorum.</div>
<div n="40" type="v">Et ego do singulis annis quindecim millia siclorum argenti de rationibus regis, quæ me contingunt :</div>
<div n="41" type="v">et omne quod reliquum fuerit, quod non reddiderant qui super negotia erant annis prioribus, ex hoc dabunt in opera domus.</div>
<div n="42" type="v">Et super hæc quinque millia siclorum argenti, quæ accipiebant de sanctorum ratione per singulos annos : et hæc ad sacerdotes pertineant, qui ministerio funguntur.</div>
<div n="43" type="v">Et quicumque confugerint in templum quod est Jerosolymis, et in omnibus finibus ejus, obnoxii regi in omni negotio dimittantur, et universa quæ sunt eis in regno meo, libera habeant.</div>
<div n="44" type="v">Et ad ædificanda vel restauranda opera sanctorum, sumptus dabuntur de ratione regis :</div>
<div n="45" type="v">et ad exstruendos muros Jerusalem, et communiendos in circuitu, sumptus dabuntur de ratione regis, et ad construendos muros in Judæa.</div>
<div n="46" type="v">Ut audivit autem Jonathas et populus sermones istos, non crediderunt eis, nec receperunt eos : quia recordati sunt malitiæ magnæ, quam fecerat in Israël, et tribulaverat eos valde.</div>
<div n="47" type="v">Et complacuit eis in Alexandrum, quia ipse fuerat eis princeps sermonum pacis, et ipsi auxilium ferebant omnibus diebus.</div>
<div n="48" type="v">Et congregavit rex Alexander exercitum magnum, et admovit castra contra Demetrium.</div>
<div n="49" type="v">Et commiserunt prælium duo reges, et fugit exercitus Demetrii, et insecutus est eum Alexander, et incubuit super eos.</div>
<div n="50" type="v">Et invaluit prælium nimis, donec occidit sol : et cecidit Demetrius in die illa.</div>
<div n="51" type="v">Et misit Alexander ad Ptolemæum regem Ægypti legatos secundum hæc verba, dicens :</div>
<div n="52" type="v">Quoniam regressus sum in regnum meum, et sedi in sede patrum meorum, et obtinui principatum, et contrivi Demetrium, et possedi regionem nostram,</div>
<div n="53" type="v">et commisi pugnam cum eo, et contritus est ipse et castra ejus a nobis, et sedimus in sede regni ejus :</div>
<div n="54" type="v">et nunc statuamus ad invicem amicitiam : et da mihi filiam tuam uxorem, et ego ero gener tuus, et dabo tibi dona, et ipsi, digna te.</div>
<div n="55" type="v">Et respondit rex Ptolemæus, dicens : Felix dies, in qua reversus es ad terram patrum tuorum, et sedisti in sede regni eorum.</div>
<div n="56" type="v">Et nunc faciam tibi quod scripsisti : sed occurre mihi Ptolemaidam, ut videamus invicem nos, et spondeam tibi sicut dixisti.</div>
<div n="57" type="v">Et exivit Ptolemæus de Ægypto, ipse et Cleopatra filia ejus, et venit Ptolemaidam anno centesimo sexagesimo secundo.</div>
<div n="58" type="v">Et occurrit ei Alexander rex, et dedit ei Cleopatram filiam suam : et fecit nuntias ejus Ptolemaidæ, sicut reges in magna gloria.</div>
<div n="59" type="v">Et scripsit rex Alexander Jonathæ, ut veniret obviam sibi.</div>
<div n="60" type="v">Et abiit cum gloria Ptolemaidam, et occurrit ibi duobus regibus, et dedit illis argentum multum, et aurum, et dona : et invenit gratiam in conspectu eorum.</div>
<div n="61" type="v">Et convenerunt adversus eum viri pestilentes ex Israël, viri iniqui interpellantes adversus eum : et non intendit ad eos rex.</div>
<div n="62" type="v">Et jussit spoliari Jonathan vestibus suis, et indui eum purpura : et ita fecerunt. Et collocavit eum rex sedere secum.</div>
<div n="63" type="v">Dixitque principibus suis : Exite cum eo in medium civitatis, et prædicate, ut nemo adversus eum interpellet de ullo negotio, nec quisquam ei molestus sit de ulla ratione.</div>
<div n="64" type="v">Et factum est, ut viderunt qui interpellabant gloriam ejus, quæ prædicabatur, et opertum eum purpura, fugerunt omnes :</div>
<div n="65" type="v">et magnificavit eum rex, et scripsit eum inter primos amicos, et posuit eum ducem, et participem principatus.</div>
<div n="66" type="v">Et reversus est Jonathas in Jerusalem cum pace et lætitia.</div>
<div n="67" type="v">In anno centesimo sexagesimo quinto, venit Demetrius filius Demetrii a Creta in terram patrum suorum.</div>
<div n="68" type="v">Et audivit Alexander rex, et contristatus est valde, et reversus est Antiochum.</div>
<div n="69" type="v">Et constituit Demetrius rex Apollonium ducem, qui præerat Cœlesyriæ : et congregavit exercitum magnum, et accessit ad Jamniam : et misit ad Jonathan summum sacerdotem,</div>
<div n="70" type="v">dicens : Tu solus resistis nobis : ego autem factus sum in derisum, et in opprobrium, propterea quia tu potestatem adversum nos exerces in montibus.</div>
<div n="71" type="v">Nunc ergo si confidis in virtutibus tuis, descende ad nos in campum, et comparemus illic invicem : quia mecum est virtus bellorum.</div>
<div n="72" type="v">Interroga, et disce quis sum ego, et ceteri qui auxilio sunt mihi, qui et dicunt quia non potest stare pes vester ante faciem nostram, quia bis in fugam conversi sunt patres tui in terra sua :</div>
<div n="73" type="v">et nunc quomodo poteris sustinere equitatum et exercitum tantum in campo, ubi non est lapis, neque saxum, neque locus fugiendi ?</div>
<div n="74" type="v">Ut audivit autem Jonathas sermones Apollonii, motus est animo : et elegit decem millia virorum, et exiit ab Jerusalem, et occurrit ei Simon frater ejus in adjutorium :</div>
<div n="75" type="v">et applicuerunt castra in Joppen, et exclusit eum a civitate, quia custodia Apollonii Joppe erat : et oppugnavit eam.</div>
<div n="76" type="v">Et exterriti qui erant in civitate, aperuerunt ei, et obtinuit Jonathas Joppen.</div>
<div n="77" type="v">Et audivit Apollonius, et admovit tria millia equitum, et exercitum multum.</div>
<div n="78" type="v">Et abiit Azotum tamquam iter faciens, et statim exiit in campum, eo quod haberet multitudinem equitum, et confideret in eis. Et insecutus est eum Jonathas in Azotum, et commiserunt prælium.</div>
<div n="79" type="v">Et reliquit Apollonius in castris mille equites post eos occulte.</div>
<div n="80" type="v">Et cognovit Jonathas quoniam insidiæ sunt post se, et circuierunt castra ejus, et jecerunt jacula in populum a mane usque ad vesperam.</div>
<div n="81" type="v">Populus autem stabat, sicut præceperat Jonathas : et laboraverunt equi eorum.</div>
<div n="82" type="v">Et ejecit Simon exercitum suum, et commisit contra legionem : equites enim fatigati erant : et contriti sunt ab eo, et fugerunt.</div>
<div n="83" type="v">Et qui dispersi sunt per campum, fugerunt in Azotum, et intraverunt in Bethdagon idolum suum, ut ibi se liberarent.</div>
<div n="84" type="v">Et succendit Jonathas Azotum, et civitates quæ erant in circuitu ejus, et accepit spolia eorum, et templum Dagon : et omnes qui fugerunt in illud, succendit igni.</div>
<div n="85" type="v">Et fuerunt qui ceciderunt gladio, cum his qui succensi sunt, fere octo millia virorum.</div>
<div n="86" type="v">Et movit inde Jonathas castra, et applicuit ea Ascalonem : et exierunt de civitate obviam illi in magna gloria.</div>
<div n="87" type="v">Et reversus est Jonathas in Jerusalem cum suis, habentibus spolia multa.</div>
<div n="88" type="v">Et factum est, ut audivit Alexander rex sermones istos, addidit adhuc glorificare Jonathan.</div>
<div n="89" type="v">Et misit ei fibulam auream, sicut consuetudo est dari cognatis regum. Et dedit ei Accaron, et omnes fines ejus, in possessionem.</div>
</div>
<div n="11" type="ch">
<div n="1" type="v">Et rex Ægypti congregavit exercitum, sicut arena quæ est circa oram maris, et naves multas : et quærebat obtinere regnum Alexandri dolo, et addere illud regno suo.</div>
<div n="2" type="v">Et exiit in Syriam verbis pacificis, et aperiebant ei civitates, et occurrebant ei : quia mandaverat Alexander rex exire ei obviam, eo quod socer suus esset.</div>
<div n="3" type="v">Cum autem introiret civitatem Ptolemæus, ponebat custodias militum in singulis civitatibus.</div>
<div n="4" type="v">Et ut appropiavit Azoto, ostenderunt ei templum Dagon succensum igni, et Azotum, et cetera ejus demolita, et corpora projecta, et eorum, qui cæsi erant in bello, tumulos quos fecerant secus viam.</div>
<div n="5" type="v">Et narraverunt regi quia hæc fecit Jonathas, ut invidiam facerent ei : et tacuit rex.</div>
<div n="6" type="v">Et occurrit Jonathas regi in Joppen cum gloria, et invicem se salutaverunt, et dormierunt illic.</div>
<div n="7" type="v">Et abiit Jonathas cum rege usque ad fluvium qui vocatur Eleutherus : et reversus est in Jerusalem.</div>
<div n="8" type="v">Rex autem Ptolemæus obtinuit dominium civitatum usque Seleuciam maritimam, et cogitabat in Alexandrum consilia mala.</div>
<div n="9" type="v">Et misit legatos ad Demetrium, dicens : Veni, componamus inter nos pactum, et dabo tibi filiam meam, quam habet Alexander, et regnabis in regno patris tui :</div>
<div n="10" type="v">pœnitet enim me quod dederim illi filiam meam : quæsivit enim me occidere.</div>
<div n="11" type="v">Et vituperavit eum, propterea quod concupierat regnum ejus.</div>
<div n="12" type="v">Et abstulit filiam suam, et dedit eam Demetrio, et alienavit se ab Alexandro, et manifestæ sunt inimicitiæ ejus.</div>
<div n="13" type="v">Et intravit Ptolemæus Antiochiam, et imposuit duo diademata capiti suo, Ægypti et Asiæ.</div>
<div n="14" type="v">Alexander autem rex erat in Cilicia illis temporibus : quia rebellabant qui erant in locis illis.</div>
<div n="15" type="v">Et audivit Alexander, et venit ad eum in bellum : et produxit Ptolemæus rex exercitum, et occurrit ei in manu valida, et fugavit eum.</div>
<div n="16" type="v">Et fugit Alexander in Arabiam, ut ibi protegeretur : rex autem Ptolemæus exaltatus est.</div>
<div n="17" type="v">Et abstulit Zabdiel Arabs caput Alexandri, et misit Ptolemæo.</div>
<div n="18" type="v">Et rex Ptolemæus mortuus est in die tertia : et qui erant in munitionibus, perierunt ab his qui erant intra castra.</div>
<div n="19" type="v">Et regnavit Demetrius anno centesimo sexagesimo septimo.</div>
<div n="20" type="v">In diebus illis congregavit Jonathas eos qui erant in Judæa, ut expugnarent arcem quæ est in Jerusalem : et fecerunt contra eam machinas multas.</div>
<div n="21" type="v">Et abierunt quidam qui oderant gentem suam viri iniqui ad regem Demetrium, et renuntiaverunt ei quod Jonathas obsideret arcem.</div>
<div n="22" type="v">Et ut audivit, iratus est : et statim venit ad Ptolemaidam, et scripsit Jonathæ ne obsideret arcem, sed occurreret sibi ad colloquium festinato.</div>
<div n="23" type="v">Ut audivit autem Jonathas, jussit obsidere : et elegit de senioribus Israël, et de sacerdotibus, et dedit se periculo.</div>
<div n="24" type="v">Et accepit aurum, et argentum, et vestem, et alia xenia multa, et abiit ad regem Ptolemaidam : et invenit gratiam in conspectu ejus,</div>
<div n="25" type="v">et interpellabant adversus eum quidam iniqui ex gente sua.</div>
<div n="26" type="v">Et fecit ei rex sicut fecerant ei qui ante eum fuerant : et exaltavit eum in conspectu omnium amicorum suorum,</div>
<div n="27" type="v">et statuit ei principatum sacerdotii, et quæcumque alia habuit prius pretiosa, et fecit eum principem amicorum.</div>
<div n="28" type="v">Et postulavit Jonathas a rege ut immunem faceret Judæam, et tres toparchias, et Samariam et confines ejus : et promisit ei talenta trecenta.</div>
<div n="29" type="v">Et consensit rex : et scripsit Jonathæ epistolas de his omnibus, hunc modum continentes :</div>
<div n="30" type="v">Rex Demetrius fratri Jonathæ salutem, et genti Judæorum.</div>
<div n="31" type="v">Exemplum epistolæ, quam scripsimus Lastheni parenti nostro de vobis, misimus ad vos ut sciretis :</div>
<div n="32" type="v">Rex Demetrius Lastheni parenti salutem.</div>
<div n="33" type="v">Genti Judæorum amicis nostris, et conservantibus quæ justa sunt apud nos, decrevimus benefacere propter benignitatem ipsorum, quam erga nos habent.</div>
<div n="34" type="v">Statuimus ergo illis omnes fines Judææ, et tres civitates, Lydan, et Ramathan, quæ additæ sunt Judææ ex Samaria, et omnes confines earum, sequestrari omnibus sacrificantibus in Jerosolymis pro his quæ ab eis prius accipiebat rex per singulos annos, et pro fructibus terræ et pomorum.</div>
<div n="35" type="v">Et alia quæ ad nos pertinebant decimarum et tributorum ex hoc tempore, remittimus eis : et areas salinarum, et coronas, quæ nobis deferebantur,</div>
<div n="36" type="v">omnia ipsis concedimus : et nihil horum irritum erit, ex hoc, et in omne tempus.</div>
<div n="37" type="v">Nunc ergo curate facere horum exemplum, et detur Jonathæ, et ponatur in monte sancto, in loco celebri.</div>
<div n="38" type="v">Et videns Demetrius rex quod siluit terra in conspectu suo, et nihil ei resistit, dimisit totum exercitum suum, unumquemque in locum suum, excepto peregrino exercitu, quem contraxit ab insulis gentium : et inimici erant ei omnes exercitus patrum ejus.</div>
<div n="39" type="v">Tryphon autem erat quidam partium Alexandri prius : et vidit quoniam omnis exercitus murmurabat contra Demetrium, et ivit ad Emalchuel Arabem, qui nutriebat Antiochum filium Alexandri :</div>
<div n="40" type="v">et assidebat ei, ut traderet eum ipsi, ut regnaret loco patris sui : et enuntiavit ei quanta fecit Demetrius, et inimicitias exercituum ejus adversus illum. Et mansit ibi diebus multis.</div>
<div n="41" type="v">Et misit Jonathas ad Demetrium regem, ut ejiceret eos qui in arce erant in Jerusalem, et qui in præsidiis erant : quia impugnabant Israël.</div>
<div n="42" type="v">Et misit Demetrius ad Jonathan, dicens : Non hæc tantum faciam tibi, et genti tuæ, sed gloria illustrabo te, et gentem tuam, cum fuerit opportunum.</div>
<div n="43" type="v">Nunc ergo recte feceris, si miseris in auxilium mihi viros : quia discessit omnis exercitus meus.</div>
<div n="44" type="v">Et misit ei Jonathas tria millia virorum fortium Antiochiam : et venerunt ad regem, et delectatus est rex in adventu eorum.</div>
<div n="45" type="v">Et convenerunt qui erant de civitate, centum viginti millia virorum, et volebant interficere regem.</div>
<div n="46" type="v">Et fugit rex in aulam : et occupaverunt qui erant de civitate, itinera civitatis, et cœperunt pugnare.</div>
<div n="47" type="v">Et vocavit rex Judæos in auxilium, et convenerunt omnes simul ad eum, et dispersi sunt omnes per civitatem :</div>
<div n="48" type="v">et occiderunt in illa die centum millia hominum, et succenderunt civitatem, et ceperunt spolia multa in die illa, et liberaverunt regem.</div>
<div n="49" type="v">Et viderunt qui erant de civitate, quod obtinuissent Judæi civitatem sicut volebant : et infirmati sunt mente sua, et clamaverunt ad regem cum precibus, dicentes :</div>
<div n="50" type="v">Da nobis dextras, et cessent Judæi oppugnare nos, et civitatem.</div>
<div n="51" type="v">Et projecerunt arma sua, et fecerunt pacem, et glorificati sunt Judæi in conspectu regis, et in conspectu omnium qui erant in regno ejus, et nominati sunt in regno : et regressi sunt in Jerusalem habentes spolia multa.</div>
<div n="52" type="v">Et sedit Demetrius rex in sede regni sui : et siluit terra in conspectu ejus.</div>
<div n="53" type="v">Et mentitus est omnia quæcumque dixit, et abalienavit se a Jonatha, et non retribuit ei secundum beneficia quæ sibi tribuerat, et vexabat eum valde.</div>
<div n="54" type="v">Post hæc autem reversus est Tryphon, et Antiochus cum eo puer adolescens, et regnavit, et imposuit sibi diadema.</div>
<div n="55" type="v">Et congregati sunt ad eum omnes exercitus, quos disperserat Demetrius, et pugnaverunt contra eum : et fugit, et terga vertit.</div>
<div n="56" type="v">Et accepit Tryphon bestias, et obtinuit Antiochiam.</div>
<div n="57" type="v">Et scripsit Antiochus adolescens Jonathæ, dicens : Constituo tibi sacerdotium, et constituo te super quatuor civitates, ut sis de amicis regis.</div>
<div n="58" type="v">Et misit illi vasa aurea in ministerium, et dedit ei potestatem bibendi in auro, et esse in purpura, et habere fibulam auream :</div>
<div n="59" type="v">et Simonem fratrem ejus constituit ducem a terminis Tyri usque ad fines Ægypti.</div>
<div n="60" type="v">Et exiit Jonathas, et perambulabat trans flumen civitates : et congregatus est ad eum omnis exercitus Syriæ in auxilium, et venit Ascalonem, et occurrerunt ei honorifice de civitate.</div>
<div n="61" type="v">Et abiit inde Gazam : et concluserunt se qui erant Gazæ : et obsedit eam, et succendit quæ erant in circuitu civitatis, et prædatus est ea.</div>
<div n="62" type="v">Et rogaverunt Gazenses Jonathan, et dedit illis dexteram : et accepit filios eorum obsides, et misit illos in Jerusalem : et perambulavit regionem usque Damascum.</div>
<div n="63" type="v">Et audivit Jonathas quod prævaricati sunt principes Demetrii in Cades, quæ est in Galilæa, cum exercitu multo, volentes eum removere a negotio regni :</div>
<div n="64" type="v">et occurrit illis : fratrem autem suum Simonem reliquit intra provinciam.</div>
<div n="65" type="v">Et applicuit Simon ad Bethsuram, et expugnabat eam diebus multis, et conclusit eos.</div>
<div n="66" type="v">Et postulaverunt ab eo dextras accipere, et dedit illis : et ejecit eos inde, et cepit civitatem, et posuit in ea præsidium.</div>
<div n="67" type="v">Et Jonathas et castra ejus applicuerunt ad aquam Genesar, et ante lucem vigilaverunt in campo Asor :</div>
<div n="68" type="v">et ecce castra alienigenarum occurrebant in campo, et tendebant ei insidias in montibus : ipse autem occurrit ex adverso.</div>
<div n="69" type="v">Insidiæ vero exsurrexerunt de locis suis, et commiserunt prælium.</div>
<div n="70" type="v">Et fugerunt qui erant ex parte Jonathæ omnes, et nemo relictus est ex eis, nisi Mathathias filius Absolomi, et Judas filius Calphi, princeps militiæ exercitus.</div>
<div n="71" type="v">Et scidit Jonathas vestimenta sua, et posuit terram in capite suo, et oravit.</div>
<div n="72" type="v">Et reversus est Jonathas ad eos in prælium, et convertit eos in fugam, et pugnaverunt.</div>
<div n="73" type="v">Et viderunt qui fugiebant partis illius, et reversi sunt ad eum, et insequebantur cum eo omnes usque Cades ad castra sua, et pervenerunt usque illuc :</div>
<div n="74" type="v">et ceciderunt de alienigenis in die illa tria millia virorum : et reversus est Jonathas in Jerusalem.</div>
</div>
<div n="12" type="ch">
<div n="1" type="v">Et vidit Jonathas quia tempus eum juvat, et elegit viros, et misit eos Romam statuere et renovare cum eis amicitiam :</div>
<div n="2" type="v">et ad Spartiatas, et ad alia loca misit epistolas secundum eamdem formam :</div>
<div n="3" type="v">et abierunt Romam, et intraverunt curiam, et dixerunt : Jonathas summus sacerdos, et gens Judæorum miserunt nos, ut renovaremus amicitiam et societatem secundum pristinum.</div>
<div n="4" type="v">Et dederunt illis epistolas ad ipsos per loca, ut deducerent eos in terram Juda cum pace.</div>
<div n="5" type="v">Et hoc est exemplum epistolarum, quas scripsit Jonathas Spartiatis :</div>
<div n="6" type="v">Jonathas summus sacerdos, et seniores gentis, et sacerdotes, et reliquus populus Judæorum, Spartiatis fratribus salutem.</div>
<div n="7" type="v">Jampridem missæ erant epistolæ ad Oniam summum sacerdotem ab Ario, qui regnabat apud vos, quoniam estis fratres nostri, sicut rescriptum continet, quod subjectum est.</div>
<div n="8" type="v">Et suscepit Onias virum, qui missus fuerat, cum honore : et accepit epistolas, in quibus significabatur de societate et amicitia.</div>
<div n="9" type="v">Nos cum nullo horum indigeremus, habentes solatio sanctos libros, qui sunt in manibus nostris,</div>
<div n="10" type="v">maluimus mittere ad vos renovare fraternitatem et amicitiam, ne forte alieni efficiamur a vobis : multa enim tempora transierunt, ex quo misistis ad nos.</div>
<div n="11" type="v">Nos ergo in omni tempore sine intermissione in diebus solemnibus, et ceteris, quibus oportet, memores sumus vestri in sacrificiis quæ offerimus, et in observationibus, sicut fas est, et decet meminisse fratrum.</div>
<div n="12" type="v">Lætamur itaque de gloria vestra.</div>
<div n="13" type="v">Nos autem circumdederunt multæ tribulationes, et multa prælia, et impugnaverunt nos reges qui sunt in circuitu nostro.</div>
<div n="14" type="v">Noluimus ergo vobis molesti esse, neque ceteris sociis et amicis nostris in his præliis :</div>
<div n="15" type="v">habuimus enim de cælo auxilium, et liberati sumus nos, et humiliati sunt inimici nostri.</div>
<div n="16" type="v">Elegimus itaque Numenium Antiochi filium, et Antipatrem Jasonis filium, et misimus ad Romanos renovare cum eis amicitiam et societatem pristinam.</div>
<div n="17" type="v">Mandavimus itaque eis ut veniant etiam ad vos, et salutent vos, et reddant vobis epistolas nostras de innovatione fraternitatis nostræ.</div>
<div n="18" type="v">Et nunc benefacietis respondentes nobis ad hæc.</div>
<div n="19" type="v">Et hoc est rescriptum epistolarum quod miserat Oniæ :</div>
<div n="20" type="v">Arius rex Spartiatarum Oniæ sacerdoti magno salutem.</div>
<div n="21" type="v">Inventum est in scriptura de Spartiatis, et Judæis, quoniam sunt fratres, et quod sunt de genere Abraham.</div>
<div n="22" type="v">Et nunc ex quo hæc cognovimus, benefacitis scribentes nobis de pace vestra.</div>
<div n="23" type="v">Sed et nos rescripsimus vobis : Pecora nostra, et possessiones nostræ, vestræ sunt : et vestræ, nostræ : mandavimus itaque hæc nuntiari vobis.</div>
<div n="24" type="v">Et audivit Jonathas quoniam regressi sunt principes Demetrii cum exercitu multo supra quam prius, pugnare adversus eum :</div>
<div n="25" type="v">et exiit ab Jerusalem, et occurrit eis in Amathite regione : non enim dederat eis spatium ut ingrederentur regionem ejus.</div>
<div n="26" type="v">Et misit speculatores in castra eorum : et reversi renuntiaverunt quod constituunt supervenire illis nocte.</div>
<div n="27" type="v">Cum occidisset autem sol, præcepit Jonathas suis vigilare, et esse in armis paratos ad pugnam tota nocte : et posuit custodes per circuitum castrorum.</div>
<div n="28" type="v">Et audierunt adversarii quod paratus est Jonathas cum suis in bello : et timuerunt, et formidaverunt in corde suo : et accenderunt focos in castris suis.</div>
<div n="29" type="v">Jonathas autem, et qui cum eo erant, non cognoverunt usque mane : videbant autem luminaria ardentia,</div>
<div n="30" type="v">et secutus est eos Jonathas, et non comprehendit eos : transierant enim flumen Eleutherum.</div>
<div n="31" type="v">Et divertit Jonathas ad Arabas, qui vocantur Zabadæi : et percussit eos, et accepit spolia eorum.</div>
<div n="32" type="v">Et junxit, et venit Damascum, et perambulabat omnem regionem illam.</div>
<div n="33" type="v">Simon autem exiit, et venit usque ad Ascalonem, et ad proxima præsidia : et declinavit in Joppen, et occupavit eam</div>
<div n="34" type="v">(audivit enim quod vellent præsidium tradere partibus Demetrii), et posuit ibi custodes ut custodirent eam.</div>
<div n="35" type="v">Et reversus est Jonathas, et convocavit seniores populi, et cogitavit cum eis ædificare præsidia in Judæa,</div>
<div n="36" type="v">et ædificare muros in Jerusalem, et exaltare altitudinem magnam inter medium arcis et civitatis, ut separaret eam a civitate, ut esset ipsa singulariter, et neque emant, neque vendant.</div>
<div n="37" type="v">Et convenerunt ut ædificarent civitatem : et cecidit murus qui erat super torrentem ab ortu solis, et reparavit eum, qui vocatur Caphetetha :</div>
<div n="38" type="v">et Simon ædificavit Adiada in Sephela, et munivit eam, et imposuit portas et seras.</div>
<div n="39" type="v">Et cum cogitasset Tryphon regnare Asiæ, et assumere diadema, et extendere manum in Antiochum regem :</div>
<div n="40" type="v">timens ne forte non permitteret eum Jonathas, sed pugnaret adversus eum, quærebat comprehendere eum, et occidere. Et exsurgens abiit in Bethsan.</div>
<div n="41" type="v">Et exivit Jonathas obviam illi cum quadraginta millibus virorum electorum in prælium, et venit Bethsan.</div>
<div n="42" type="v">Et vidit Tryphon quia venit Jonathas cum exercitu multo ut extenderet in eum manus : timuit,</div>
<div n="43" type="v">et excepit eum cum honore, et commendavit eum omnibus amicis suis, et dedit ei munera : et præcepit exercitibus suis ut obedirent ei, sicut sibi.</div>
<div n="44" type="v">Et dixit Jonathæ : Ut quid vexasti universum populum, cum bellum nobis non sit ?</div>
<div n="45" type="v">et nunc remitte eos in domos suas : elige autem tibi viros paucos, qui tecum sint, et veni mecum Ptolemaidam, et tradam eam tibi, et reliqua præsidia, et exercitum, et universos præpositos negotii : et conversus abibo : propterea enim veni.</div>
<div n="46" type="v">Et credidit ei, et fecit sicut dixit : et dimisit exercitum, et abierunt in terram Juda.</div>
<div n="47" type="v">Retinuit autem secum tria millia virorum : ex quibus remisit in Galilæam duo millia : mille autem venerunt cum eo.</div>
<div n="48" type="v">Ut autem intravit Ptolemaidam Jonathas, clauserunt portas civitatis Ptolemenses, et comprehenderunt eum : et omnes qui cum eo intraverant, gladio interfecerunt.</div>
<div n="49" type="v">Et misit Tryphon exercitum et equites in Galilæam et in campum magnum, ut perderent omnes socios Jonathæ.</div>
<div n="50" type="v">At illi cum cognovissent quia comprehensus est Jonathas, et periit, et omnes qui cum eo erant, hortati sunt semetipsos, et exierunt parati in prælium.</div>
<div n="51" type="v">Et videntes hi qui insecuti fuerant, quia pro anima res est illis, reversi sunt :</div>
<div n="52" type="v">illi autem venerunt omnes cum pace in terram Juda. Et planxerunt Jonathan, et eos qui cum ipso fuerant, valde : et luxit Israël luctu magno.</div>
<div n="53" type="v">Et quæsierunt omnes gentes quæ erant in circuitu eorum conterere eos : dixerunt enim :</div>
<div n="54" type="v">Non habent principem et adjuvantem : nunc ergo expugnemus illos, et tollamus de hominibus memoriam eorum.</div>
</div>
<div n="13" type="ch">
<div n="1" type="v">Et audivit Simon quod congregavit Tryphon exercitum copiosum ut veniret in terram Juda, et attereret eam.</div>
<div n="2" type="v">Videns quia in tremore populus est, et in timore, ascendit Jerusalem, et congregavit populum :</div>
<div n="3" type="v">et adhortans dixit : Vos scitis quanta ego, et fratres mei, et domus patris mei, fecimus pro legibus et pro sanctis, prælia, et angustias quales vidimus :</div>
<div n="4" type="v">horum gratia perierunt fratres mei omnes propter Israël, et relictus sum ego solus.</div>
<div n="5" type="v">Et nunc non mihi contingat parcere animæ meæ in omni tempore tribulationis : non enim melior sum fratribus meis.</div>
<div n="6" type="v">Vindicabo itaque gentem meam, et sancta, natos quoque nostros, et uxores : quia congregatæ sunt universæ gentes conterere nos inimicitiæ gratia.</div>
<div n="7" type="v">Et accensus est spiritus populi simul ut audivit sermones istos :</div>
<div n="8" type="v">et responderunt voce magna, dicentes : Tu es dux noster loco Judæ, et Jonathæ fratris tui :</div>
<div n="9" type="v">pugna prælium nostrum : et omnia, quæcumque dixeris nobis, faciemus.</div>
<div n="10" type="v">Et congregans omnes viros bellatores, acceleravit consummare universos muros Jerusalem, et munivit eam in gyro.</div>
<div n="11" type="v">Et misit Jonathan filium Absalomi, et cum eo exercitum novum in Joppen, et ejectis his qui erant in ea, remansit illic ipse.</div>
<div n="12" type="v">Et movit Tryphon a Ptolemaida cum exercitu multo, ut veniret in terram Juda, et Jonathas cum eo in custodia.</div>
<div n="13" type="v">Simon autem applicuit in Addus contra faciem campi.</div>
<div n="14" type="v">Et ut cognovit Tryphon quia surrexit Simon loco fratris sui Jonathæ, et quia commissurus esset cum eo prælium, misit ad eum legatos,</div>
<div n="15" type="v">dicens : Pro argento, quod debebat frater tuus Jonathas in ratione regis propter negotia quæ habuit, detinuimus eum.</div>
<div n="16" type="v">Et nunc mitte argenti talenta centum, et duos filios ejus obsides, ut non dimissus fugiat a nobis, et remittemus eum.</div>
<div n="17" type="v">Et cognovit Simon quia cum dolo loqueretur secum : jussit tamen dari argentum et pueros, ne inimicitiam magnam sumeret ad populum Israël, dicentem :</div>
<div n="18" type="v">Quia non misit ei argentum, et pueros, propterea periit.</div>
<div n="19" type="v">Et misit pueros, et centum talenta : et mentitus est, et non dimisit Jonathan.</div>
<div n="20" type="v">Et post hæc venit Tryphon intra regionem, ut contereret eam : et gyraverunt per viam quæ ducit Ador : et Simon et castra ejus ambulabant in omnem locum quocumque ibant.</div>
<div n="21" type="v">Qui autem in arce erant, miserunt ad Tryphonem legatos, ut festinaret venire per desertum, et mitteret illis alimonias.</div>
<div n="22" type="v">Et paravit Tryphon omnem equitatum, ut veniret illa nocte : erat autem nix multa valde, et non venit in Galaaditim.</div>
<div n="23" type="v">Et cum appropinquasset Bascaman, occidit Jonathan et filios ejus illic.</div>
<div n="24" type="v">Et convertit Tryphon, et abiit in terram suam.</div>
<div n="25" type="v">Et misit Simon, et accepit ossa Jonathæ fratris sui, et sepelivit ea in Modin civitate patrum ejus.</div>
<div n="26" type="v">Et planxerunt eum omnis Israël planctu magno, et luxerunt eum dies multos.</div>
<div n="27" type="v">Et ædificavit Simon super sepulchrum patris sui et fratrum suorum ædificium altum visu, lapide polito retro et ante.</div>
<div n="28" type="v">Et statuit septem pyramidas, unam contra unam, patri et matri, et quatuor fratribus :</div>
<div n="29" type="v">et his circumposuit columnas magnas : et super columnas arma, ad memoriam æternam : et juxta arma naves sculptas, quæ viderentur ab omnibus navigantibus mare :</div>
<div n="30" type="v">hoc est sepulchrum, quod fecit in Modin usque in hunc diem.</div>
<div n="31" type="v">Tryphon autem cum iter faceret cum Antiocho rege adolescente, dolo occidit eum :</div>
<div n="32" type="v">et regnavit loco ejus, et imposuit sibi diadema Asiæ, et fecit plagam magnam in terra.</div>
<div n="33" type="v">Et ædificavit Simon præsidia Judææ, muniens ea turribus excelsis, et muris magnis, et portis, et seris : et posuit alimenta in munitionibus.</div>
<div n="34" type="v">Et elegit Simon viros, et misit ad Demetrium regem ut faceret remissionem regioni : quia actus omnes Tryphonis per direptionem fuerant gesti.</div>
<div n="35" type="v">Et Demetrius rex ad verba ista respondit ei, et scripsit epistolam talem :</div>
<div n="36" type="v">Rex Demetrius Simoni summo sacerdoti et amico regum, et senioribus, et genti Judæorum, salutem.</div>
<div n="37" type="v">Coronam auream, et bahem, quam misistis, suscepimus : et parati sumus facere vobiscum pacem magnam, et scribere præpositis regis remittere vobis quæ indulsimus.</div>
<div n="38" type="v">Quæcumque enim constituimus, vobis constant : munitiones, quas ædificastis, vobis sint :</div>
<div n="39" type="v">remittimus quoque ignorantias et peccata usque in hodiernum diem, et coronam quam debebatis : et si quid aliud erat tributarium in Jerusalem, jam non sit tributarium.</div>
<div n="40" type="v">Et si qui ex vobis apti sunt conscribi inter nostros, conscribantur, et sit inter nos pax.</div>
<div n="41" type="v">Anno centesimo septuagesimo, ablatum est jugum gentium ab Israël.</div>
<div n="42" type="v">Et cœpit populus Israël scribere in tabulis, et gestis publicis, anno primo sub Simone summo sacerdote, magno duce, et principe Judæorum.</div>
<div n="43" type="v">In diebus illis applicuit Simon ad Gazam, et circumdedit eam castris, et fecit machinas, et applicuit ad civitatem, et percussit turrem unam, et comprehendit eam.</div>
<div n="44" type="v">Et eruperant qui erant intra machinam in civitatem, et factus est motus magnus in civitate.</div>
<div n="45" type="v">Et ascenderunt qui erant in civitate cum uxoribus et filiis supra murum, scissis tunicis suis, et clamaverunt voce magna, postulantes a Simone dextras sibi dari,</div>
<div n="46" type="v">et dixerunt : Non nobis reddas secundum malitias nostras, sed secundum misericordias tuas.</div>
<div n="47" type="v">Et flexus Simon, non debellavit eos : ejecit tamen eos de civitate, et mundavit ædes in quibus fuerant simulacra, et tunc intravit in eam cum hymnis benedicens Dominum :</div>
<div n="48" type="v">et ejecta ab ea omni immunditia, collocavit in ea viros qui legem facerent : et munivit eam, et fecit sibi habitationem.</div>
<div n="49" type="v">Qui autem erant in arce Jerusalem, prohibebantur egredi et ingredi regionem, et emere ac vendere : et esurierunt valde, et multi ex eis fame perierunt,</div>
<div n="50" type="v">et clamaverunt ad Simonem ut dextras acciperent : et dedit illis : et ejecit eos inde, et mundavit arcem a contaminationibus :</div>
<div n="51" type="v">et intraverunt in eam tertia et vigesima die secundi mensis, anno centesimo septuagesimo primo, cum laude, et ramis palmarum, et cinyris, et cymbalis, et nablis, et hymnis, et canticis, quia contritus est inimicus magnus ex Israël.</div>
<div n="52" type="v">Et constituit ut omnibus annis agerentur dies hi cum lætitia.</div>
<div n="53" type="v">Et munivit montem templi, qui erat secus arcem, et habitavit ibi ipse, et qui cum eo erant.</div>
<div n="54" type="v">Et vidit Simon Joannem filium suum, quod fortis prælii vir esset : et posuit eum ducem virtutum universarum : et habitavit in Gazaris.</div>
</div>
<div n="14" type="ch">
<div n="1" type="v">Anno centesimo septuagesimo secundo, congregavit rex Demetrius exercitum suum, et abiit in Mediam ad contrahenda sibi auxilia, ut expugnaret Tryphonem.</div>
<div n="2" type="v">Et audivit Arsaces rex Persidis et Mediæ, quia intravit Demetrius confines suos : et misit unum de principibus suis ut comprehenderet eum vivum, et adduceret eum ad se.</div>
<div n="3" type="v">Et abiit, et percussit castra Demetrii : et comprehendit eum, et duxit eum ad Arsacem, et posuit eum in custodiam.</div>
<div n="4" type="v">Et siluit omnis terra Juda omnibus diebus Simonis, et quæsivit bona genti suæ : et placuit illis potestas ejus et gloria ejus omnibus diebus.</div>
<div n="5" type="v">Et cum omni gloria sua accepit Joppen in portum, et fecit introitum in insulis maris.</div>
<div n="6" type="v">Et dilatavit fines gentis suæ, et obtinuit regionem.</div>
<div n="7" type="v">Et congregavit captivitatem multam, et dominatus est Gazaræ, et Bethsuræ, et arci : et abstulit immunditias ex ea, et non erat qui resisteret ei.</div>
<div n="8" type="v">Et unusquisque colebat terram suam cum pace : et terra Juda dabat fructus suos, et ligna camporum fructum suum.</div>
<div n="9" type="v">Seniores in plateis sedebant omnes, et de bonis terræ tractabant, et juvenes induebant se gloriam, et stolas belli.</div>
<div n="10" type="v">Et civitatibus tribuebat alimonias, et constituebat eas ut essent vasa munitionis quoadusque nominatum est nomen gloriæ ejus usque ad extremum terræ.</div>
<div n="11" type="v">Fecit pacem super terram, et lætatus est Israël lætitia magna.</div>
<div n="12" type="v">Et sedit unusquisque sub vite sua, et sub ficulnea sua : et non erat qui eos terreret.</div>
<div n="13" type="v">Defecit impugnans eos super terram : reges contriti sunt in diebus illis.</div>
<div n="14" type="v">Et confirmavit omnes humiles populi sui, et legem exquisivit, et abstulit omnem iniquum et malum :</div>
<div n="15" type="v">sancta glorificavit, et multiplicavit vasa sanctorum.</div>
<div n="16" type="v">Et auditum est Romæ quia defunctus esset Jonathas, et usque in Spartiatas : et contristati sunt valde.</div>
<div n="17" type="v">Ut audierunt autem quod Simon frater ejus factus esset summus sacerdos loco ejus, et ipse obtineret omnem regionem, et civitates in ea,</div>
<div n="18" type="v">scripserunt ad eum in tabulis æreis, ut renovarent amicitias et societatem quam fecerant cum Juda et cum Jonatha, fratribus ejus.</div>
<div n="19" type="v">Et lectæ sunt in conspectu ecclesiæ in Jerusalem. Et hoc exemplum epistolarum, quas Spartiatæ miserunt :</div>
<div n="20" type="v">Spartianorum principes et civitates, Simoni sacerdoti magno, et senioribus, et sacerdotibus, et reliquo populo Judæorum, fratribus, salutem.</div>
<div n="21" type="v">Legati, qui missi sunt ad populum nostrum, nuntiaverunt nobis de vestra gloria, et honore, ac lætitia : et gavisi sumus in introitu eorum.</div>
<div n="22" type="v">Et scripsimus quæ ab eis erant dicta in conciliis populi, sic : Numenius Antiochi, et Antipater Jasonis filius, legati Judæorum, venerunt ad nos, renovantes nobiscum amicitiam pristinam.</div>
<div n="23" type="v">Et placuit populo excipere viros gloriose, et ponere exemplum sermonum eorum in segregatis populi libris, ut sit ad memoriam populo Spartiatarum. Exemplum autem horum scripsimus Simoni magno sacerdoti.</div>
<div n="24" type="v">Post hæc autem misit Simon Numenium Romam, habentem clypeum aureum magnum, pondo mnarum mille, ad statuendam cum eis societatem. Cum autem audisset populus Romanus</div>
<div n="25" type="v">sermones istos, dixerunt : Quam gratiarum actionem reddemus Simoni, et filiis ejus ?</div>
<div n="26" type="v">restituit enim ipse fratres suos, et expugnavit inimicos Israël ab eis, et statuerunt ei libertatem, et descripserunt in tabulis æreis, et posuerunt in titulis in monte Sion.</div>
<div n="27" type="v">Et hoc est exemplum scripturæ : Octavadecima die mensis Elul, anno centesimo septuagesimo secundo, anno tertio sub Simone sacerdote magno in Asaramel,</div>
<div n="28" type="v">in conventu magno sacerdotum, et populi, et principum gentis, et seniorum regionis, nota facta sunt hæc : quoniam frequenter facta sunt prælia in regione nostra,</div>
<div n="29" type="v">Simon autem Mathathiæ filius, ex filiis Jarib, et fratres ejus, dederunt se periculo, et restiterunt adversariis gentis suæ, ut starent sancta ipsorum, et lex : et gloria magna glorificaverunt gentem suam.</div>
<div n="30" type="v">Et congregavit Jonathas gentem suam, et factus est illis sacerdos magnus, et appositus est ad populum suum.</div>
<div n="31" type="v">Et voluerunt inimici eorum calcare et atterere regionem ipsorum, et extendere manus in sancta eorum.</div>
<div n="32" type="v">Tunc restitit Simon, et pugnavit pro gente sua, et erogavit pecunias multas, et armavit viros virtutis gentis suæ, et dedit illis stipendia :</div>
<div n="33" type="v">et munivit civitates Judææ, et Bethsuram, quæ erat in finibus Judææ, ubi erant arma hostium antea : et posuit illic præsidium viros Judæos.</div>
<div n="34" type="v">Et Joppen munivit, quæ erat ad mare, et Gazaram, quæ est in finibus Azoti, in qua hostes antea habitabant : et collocavit illic Judæos, et quæcumque apta erant ad correptionem eorum, posuit in eis.</div>
<div n="35" type="v">Et vidit populus actum Simonis, et gloriam quam cogitabat facere genti suæ, et posuerunt eum ducem suum, et principem sacerdotum, eo quod ipse fecerat hæc omnia, et justitiam, et fidem, quam conservavit genti suæ, et exquisivit omni modo exaltare populum suum.</div>
<div n="36" type="v">Et in diebus ejus prosperatum est in manibus ejus, ut tollerentur gentes de regione ipsorum, et qui in civitate David erant, in Jerusalem in arce, de qua procedebant, et contaminabant omnia quæ in circuitu sanctorum sunt, et inferebant plagam magnam castitati :</div>
<div n="37" type="v">et collocavit in ea viros Judæos ad tutamentum regionis, et civitatis, et exaltavit muros Jerusalem.</div>
<div n="38" type="v">Et rex Demetrius statuit illi summum sacerdotium.</div>
<div n="39" type="v">Secundum hæc fecit eum amicum suum, et glorificavit eum gloria magna.</div>
<div n="40" type="v">Audivit enim quod appellati sunt Judæi a Romanis amici, et socii, et fratres, et quia susceperunt legatos Simonis gloriose,</div>
<div n="41" type="v">et quia Judæi et sacerdotes eorum consenserunt eum esse ducem suum, et summum sacerdotem in æternum, donec surgat propheta fidelis :</div>
<div n="42" type="v">et ut sit super eos dux, et ut cura esset illi pro sanctis, et ut constitueret præpositos super opera eorum, et super regionem, et super arma, et super præsidia :</div>
<div n="43" type="v">et cura sit illi de sanctis : et ut audiatur ab omnibus, et scribantur in nomine ejus omnes conscriptiones in regione : et ut operiatur purpura et auro :</div>
<div n="44" type="v">et ne liceat ulli ex populo et ex sacerdotibus irritum facere aliquid horum, et contradicere his quæ ab eo dicuntur, aut convocare conventum in regione sine ipso, et vestiri purpura, et uti fibula aurea :</div>
<div n="45" type="v">qui autem fecerit extra hæc, aut irritum fecerit aliquid horum, reus erit.</div>
<div n="46" type="v">Et complacuit omni populo statuere Simonem, et facere secundum verba ista.</div>
<div n="47" type="v">Et suscepit Simon, et placuit ei ut summo sacerdotio fungeretur, et esset dux et princeps gentis Judæorum, et sacerdotum, et præesset omnibus.</div>
<div n="48" type="v">Et scripturam istam dixerunt ponere in tabulis æreis, et ponere eas in peribolo sanctorum, in loco celebri :</div>
<div n="49" type="v">exemplum autem eorum ponere in ærario, ut habeat Simon, et filii ejus.</div>
</div>
<div n="15" type="ch">
<div n="1" type="v">Et misit rex Antiochus filius Demetrii epistolas ab insulis maris Simoni sacerdoti, et principi gentis Judæorum, et universæ genti :</div>
<div n="2" type="v">et erant continentes hunc modum : Rex Antiochus Simoni sacerdoti magno, et genti Judæorum salutem.</div>
<div n="3" type="v">Quoniam quidem pestilentes obtinuerunt regnum patrum nostrorum, volo autem vendicare regnum, et restituere illud sicut erat antea : et electam feci multitudinem exercitus, et feci naves bellicas.</div>
<div n="4" type="v">Volo autem procedere per regionem ut ulciscar in eos, qui corruperunt regionem nostram, et qui desolaverunt civitates multas in regno meo.</div>
<div n="5" type="v">Nunc ergo statuo tibi omnes oblationes, quas remiserunt tibi ante me omnes reges, et quæcumque alia dona remiserunt tibi :</div>
<div n="6" type="v">et permitto tibi facere percussuram proprii numismatis in regione tua :</div>
<div n="7" type="v">Jerusalem autem sanctam esse, et liberam : et omnia arma, quæ fabricata sunt, et præsidia, quæ construxisti, quæ tenes, maneant tibi.</div>
<div n="8" type="v">Et omne debitum regis, et quæ futura sunt regi, ex hoc et in totum tempus remittuntur tibi.</div>
<div n="9" type="v">Cum autem obtinuerimus regnum nostrum, glorificabimus te, et gentem tuam, et templum, gloria magna, ita ut manifestetur gloria vestra in universa terra.</div>
<div n="10" type="v">Anno centesimo septuagesimo quarto exiit Antiochus in terram patrum suorum, et convenerunt ad eum omnes exercitus, ita ut pauci relicti essent cum Tryphone.</div>
<div n="11" type="v">Et insecutus est eum Antiochus rex, et venit Doram fugiens per maritimam :</div>
<div n="12" type="v">sciebat enim quod congregata sunt mala in eum, et reliquit eum exercitus :</div>
<div n="13" type="v">et applicuit Antiochus super Doram cum centum viginti millibus virorum belligeratorum, et octo millibus equitum :</div>
<div n="14" type="v">et circuivit civitatem, et naves a mari accesserunt : et vexabant civitatem a terra et mari, et neminem sinebant ingredi vel egredi.</div>
<div n="15" type="v">Venit autem Numenius, et qui cum eo fuerant, ab urbe Roma, habentes epistolas regibus et regionibus scriptas, in quibus continebantur hæc :</div>
<div n="16" type="v">Lucius consul Romanorum, Ptolemæo regi salutem.</div>
<div n="17" type="v">Legati Judæorum venerunt ad nos amici nostri, renovantes pristinam amicitiam et societatem, missi a Simone principe sacerdotum et populo Judæorum.</div>
<div n="18" type="v">Attulerunt autem et clypeum aureum mnarum mille.</div>
<div n="19" type="v">Placuit itaque nobis scribere regibus et regionibus, ut non inferant illis mala, neque impugnent eos, et civitates eorum, et regiones eorum : et ut non ferant auxilium pugnantibus adversus eos.</div>
<div n="20" type="v">Visum autem est nobis accipere ab eis clypeum.</div>
<div n="21" type="v">Si qui ergo pestilentes refugerunt de regione ipsorum ad vos, tradite eos Simoni principi sacerdotum, ut vindicet in eos secundum legem suam.</div>
<div n="22" type="v">Hæc eadem scripta sunt Demetrio regi, et Attalo, et Ariarathi, et Arsaci,</div>
<div n="23" type="v">et in omnes regiones : et Lampsaco, et Spartiatis, et in Delum, et in Myndum, et in Sicyonem, et in Cariam, et in Samum, et in Pamphyliam, et in Lyciam, et in Alicarnassum, et in Coo, et in Siden, et in Aradon, et in Rhodum, et in Phaselidem, et in Gortynam, et Gnidum, et Cyprum, et Cyrenen.</div>
<div n="24" type="v">Exemplum autem eorum scripserunt Simoni principi sacerdotum, et populo Judæorum.</div>
<div n="25" type="v">Antiochus autem rex applicuit castra in Doram secundo, admovens ei semper manus, et machinas faciens : et conclusit Tryphonem, ne procederet :</div>
<div n="26" type="v">et misit ad eum Simon duo millia virorum electorum in auxilium, et argentum, et aurum, et vasa copiosa :</div>
<div n="27" type="v">et noluit ea accipere, sed rupit omnia, quæ pactus est cum eo antea, et alienavit se ab eo.</div>
<div n="28" type="v">Et misit ad eum Athenobium unum de amicis suis, ut tractaret cum ipso, dicens : Vos tenetis Joppen, et Gazaram, et arcem, quæ est in Jerusalem, civitates regni mei :</div>
<div n="29" type="v">fines earum desolastis, et fecistis plagam magnam in terra, et dominati estis per loca multa in regno meo.</div>
<div n="30" type="v">Nunc ergo tradite civitates quas occupastis, et tributa locorum in quibus dominati estis extra fines Judææ :</div>
<div n="31" type="v">sin autem, date pro illis quingenta talenta argenti, et exterminii, quod exterminastis, et tributorum civitatum alia talenta quingenta : sin autem, veniemus, et expugnabimus vos.</div>
<div n="32" type="v">Et venit Athenobius amicus regis in Jerusalem, et vidit gloriam Simonis, et claritatem in auro, et argento, et apparatum copiosum : et obstupuit, et retulit ei verba regis.</div>
<div n="33" type="v">Et respondit ei Simon, et dixit ei : Neque alienam terram sumpsimus, neque aliena detinemus : sed hæreditatem patrum nostrorum, quæ injuste ab inimicis nostris aliquo tempore possessa est.</div>
<div n="34" type="v">Nos vero tempus habentes, vindicamus hæreditatem patrum nostrorum.</div>
<div n="35" type="v">Nam de Joppe et Gazara quæ expostulas, ipsi faciebant in populo plagam magnam, et in regione nostra : horum damus talenta centum. Et non respondit ei Athenobius verbum.</div>
<div n="36" type="v">Reversus autem cum ira ad regem, renuntiavit ei verba ista, et gloriam Simonis, et universa quæ vidit, et iratus est rex ira magna.</div>
<div n="37" type="v">Tryphon autem fugit navi in Orthosiada.</div>
<div n="38" type="v">Et constituit rex Cendebæum ducem maritimum, et exercitum peditum et equitum dedit illi.</div>
<div n="39" type="v">Et mandavit illi movere castra contra faciem Judææ : et mandavit ei ædificare Gedorem, et obstruere portas civitatis, et debellare populum. Rex autem persequebatur Typhonem.</div>
<div n="40" type="v">Et pervenit Cendebæus Jamniam, et cœpit irritare plebem, et conculcare Judæam, et captivare populum, et interficere, et ædificare Gedorem.</div>
<div n="41" type="v">Et collocavit illic equites et exercitum, ut egressi perambularent viam Judææ, sicut constituit ei rex.</div>
</div>
<div n="16" type="ch">
<div n="1" type="v">Et ascendit Joannes de Gazaris, et nuntiavit Simoni patri suo quæ fecit Cendebæus in populo ipsorum.</div>
<div n="2" type="v">Et vocavit Simon duos filios seniores, Judam et Joannem, et ait illis : Ego, et fratres mei, et domus patris mei expugnavimus hostes Israël ab adolescentia usque in hunc diem : et prosperatum est in manibus nostris liberare Israël aliquoties.</div>
<div n="3" type="v">Nunc autem senui : sed estote loco meo, et fratres mei, et egressi pugnate pro gente nostra : auxilium vero de cælo vobiscum sit.</div>
<div n="4" type="v">Et elegit de regione viginti millia virorum belligeratorum, et equites : et profecti sunt ad Cendebæum, et dormierunt in Modin.</div>
<div n="5" type="v">Et surrexerunt mane, et abierunt in campum : ecce exercitus copiosus in obviam illis peditum et equitum : et fluvius torrens erat inter medium ipsorum.</div>
<div n="6" type="v">Et admovit castra contra faciem eorum ipse et populus ejus, et vidit populum trepidantem ad transfretandum torrentem : et transfretavit primus, et viderunt eum viri, et transierunt post eum.</div>
<div n="7" type="v">Et divisit populum et equites in medio peditum : erat autem equitatus adversariorum copiosus nimis.</div>
<div n="8" type="v">Et exclamaverunt sacris tubis, et in fugam conversus est Cendebæus et castra ejus : et ceciderunt ex eis multi vulnerati : residui autem in munitionem fugerunt.</div>
<div n="9" type="v">Tunc vulneratus est Judas frater Joannis : Joannes autem insecutus est eos, donec venit Cedronem, quam ædificavit :</div>
<div n="10" type="v">et fugerunt usque ad turres, quæ erant in agris Azoti, et succendit eas igni. Et ceciderunt ex illis duo millia virorum, et reversus est in Judæam in pace.</div>
<div n="11" type="v">Et Ptolemæus filius Abobi constitutus erat dux in campo Jericho, et habebat argentum et aurum multum :</div>
<div n="12" type="v">erat enim gener summi sacerdotis.</div>
<div n="13" type="v">Et exaltatum est cor ejus, et volebat obtinere regionem, et cogitabat dolum adversus Simonem et filios ejus, ut tolleret eos.</div>
<div n="14" type="v">Simon autem, perambulans civitates quæ erant in regione Judææ, et sollicitudinem gerens earum, descendit in Jericho ipse, et Mathathias filius ejus, et Judas, anno centesimo septuagesimo septimo, mense undecimo : hic est mensis Sabath.</div>
<div n="15" type="v">Et suscepit eos filius Abobi in munitiunculam, quæ vocatur Doch, cum dolo, quam ædificavit : et fecit eis convivium magnum, et abscondit illic viros.</div>
<div n="16" type="v">Et cum inebriatus esset Simon et filii ejus, surrexit Ptolemæus cum suis, et sumpserunt arma sua, et intraverunt in convivium : et occiderunt eum, et duos filios ejus, et quosdam pueros ejus :</div>
<div n="17" type="v">et fecit deceptionem magnam in Israël, et reddidit mala pro bonis.</div>
<div n="18" type="v">Et scripsit hæc Ptolemæus, et misit regi ut mitteret ei exercitum in auxilium, et traderet ei regionem, et civitates eorum, et tributa.</div>
<div n="19" type="v">Et misit alios in Gazaram tollere Joannem : et tribunis misit epistolas, ut venirent ad se, et daret eis argentum, et aurum, et dona.</div>
<div n="20" type="v">Et alios misit occupare Jerusalem et montem templi.</div>
<div n="21" type="v">Et præcurrens quidam, nuntiavit Joanni in Gazara quia periit pater ejus et fratres ejus, et quia misit te quoque interfici.</div>
<div n="22" type="v">Ut audivit autem, vehementer expavit : et comprehendit viros, qui venerant perdere eum, et occidit eos : cognovit enim quia quærebant eum perdere.</div>
<div n="23" type="v">Et cetera sermonum Joannis, et bellorum ejus, et bonarum virtutum, quibus fortiter gessit, et ædificii murorum, quos exstruxit, et rerum gestarum ejus :</div>
<div n="24" type="v">ecce hæc scripta sunt in libro dierum sacerdotii ejus, ex quo factus est princeps sacerdotum post patrem suum.</div>
</div>
</div>
<div n="2Macc" type="bk">
<div n="1" type="ch">
<div n="1" type="v">Fratribus qui sunt per Ægyptum, Judæis, salutem dicunt fratres qui sunt in Jerosolymis, Judæi, et qui in regione Judææ, et pacem bonam.</div>
<div n="2" type="v">Benefaciat vobis Deus, et meminerit testamenti sui, quod locutus est ad Abraham, et Isaac, et Jacob servorum suorum fidelium :</div>
<div n="3" type="v">et det vobis cor omnibus ut colatis eum, et faciatis ejus voluntatem corde magno, et animo volenti.</div>
<div n="4" type="v">Adaperiat cor vestrum in lege sua, et in præceptis suis, et faciat pacem.</div>
<div n="5" type="v">Exaudiat orationes vestras, et reconcilietur vobis, nec vos deserat in tempore malo.</div>
<div n="6" type="v">Et nunc hic sumus orantes pro vobis.</div>
<div n="7" type="v">Regnante Demetrio, anno centesimo sexagesimo nono, nos Judæi scripsimus vobis in tribulatione, et impetu, qui supervenit nobis in istis annis, ex quo recessit Jason a sancta terra, et a regno.</div>
<div n="8" type="v">Portam succenderunt, et effuderunt sanguinem innocentem : et oravimus ad Dominum, et exauditi sumus, et obtulimus sacrificium, et similaginem, et accendimus lucernas, et proposuimus panes.</div>
<div n="9" type="v">Et nunc frequentate dies scenopegiæ mensis Casleu.</div>
<div n="10" type="v">Anno centesimo octogesimo octavo, populus qui est Jerosolymis et in Judæa, senatusque et Judas, Aristobolo magistro Ptolemæi regis, qui est de genere christorum sacerdotum, et his qui in Ægypto sunt, Judæis salutem et sanitatem.</div>
<div n="11" type="v">De magnis periculis a Deo liberati, magnifice gratias agimus ipsi, utpote qui adversus talem regem dimicavimus.</div>
<div n="12" type="v">Ipse enim ebullire fecit de Perside eos qui pugnaverunt contra nos et sanctam civitatem.</div>
<div n="13" type="v">Nam cum in Perside esset dux ipse, et cum ipso immensus exercitus, cecidit in templo Naneæ, consilio deceptus sacerdotum Naneæ.</div>
<div n="14" type="v">Etenim cum ea habitaturus venit ad locum Antiochus, et amici ejus, et ut acciperet pecunias multas dotis nomine.</div>
<div n="15" type="v">Cumque proposuissent eas sacerdotes Naneæ, et ipse cum paucis ingressus esset intra ambitum fani, clauserunt templum,</div>
<div n="16" type="v">cum intrasset Antiochus : apertoque occulto aditu templi, mittentes lapides percusserunt ducem, et eos qui cum eo erant, et diviserunt membratim, et capitibus amputatis foras projecerunt.</div>
<div n="17" type="v">Per omnia benedictus Deus, qui tradidit impios.</div>
<div n="18" type="v">Facturi igitur quinta et vigesima die mensis Casleu purificationem templi, necessarium duximus significare vobis : ut et vos quoque agatis diem scenopegiæ, et diem ignis, qui datus est quando Nehemias ædificato templo et altari obtulit sacrificia.</div>
<div n="19" type="v">Nam cum in Persidem ducerentur patres nostri, sacerdotes, qui tunc cultores Dei erant, acceptum ignem de altari occulte absconderunt in valle, ubi erat puteus altus et siccus, et in eo contutati sunt eum, ita ut omnibus ignotus esset locus.</div>
<div n="20" type="v">Cum autem præterissent anni multi, et placuit Deo ut mitteretur Nehemias a rege Persidis : nepotes sacerdotum illorum, qui absconderant, misit ad requirendum ignem : et sicut narraverunt nobis, non invenerunt ignem, sed aquam crassam.</div>
<div n="21" type="v">Et jussit eos haurire, et afferre sibi : et sacrificia, quæ imposita erant, jussit sacerdos Nehemias aspergi ipsa aqua, et ligna, et quæ erant superposita.</div>
<div n="22" type="v">Utque hoc factum est, et tempus affuit, quo sol refulsit, qui prius erat in nubilo, accensus est ignis magnus, ita ut omnes mirarentur.</div>
<div n="23" type="v">Orationem autem faciebant omnes sacerdotes, dum consummaretur sacrificium, Jonatha inchoante, ceteris autem respondentibus.</div>
<div n="24" type="v">Et Nehemiæ erat oratio hunc habens modum : Domine Deus omnium creator, terribilis et fortis, justus et misericors, qui solus est bonus rex,</div>
<div n="25" type="v">solus præstans, solus justus et omnipotens, et æternus, qui liberas Israël de omni malo ; qui fecisti patres electos, et sanctificasti eos :</div>
<div n="26" type="v">accipe sacrificium pro universo populo tuo Israël, et custodi partem tuam, et sanctifica.</div>
<div n="27" type="v">Congrega dispersionem nostram, libera eos qui serviunt gentibus, et contemptos et abominatos respice, ut sciant gentes quia tu es Deus noster.</div>
<div n="28" type="v">Afflige opprimentes nos, et contumeliam facientes in superbia.</div>
<div n="29" type="v">Constitue populum tuum in loco sancto tuo, sicut dixit Moyses.</div>
<div n="30" type="v">Sacerdotes autem psallebant hymnos, usquequo consumptum esset sacrificium.</div>
<div n="31" type="v">Cum autem consumptum esset sacrificium, ex residua aqua Nehemias jussit lapides majores perfundi.</div>
<div n="32" type="v">Quod ut factum est, ex eis flamma accensa est : sed ex lumine, quod refulsit ab altari, consumpta est.</div>
<div n="33" type="v">Ut vero manifestata est res, renuntiatum est regi Persarum quod in loco, in quo ignem absconderent hi qui translati fuerant, sacerdotes, aqua apparuit, de qua Nehemias, et qui cum eo erant, purificaverunt sacrificia.</div>
<div n="34" type="v">Considerans autem rex, et rem diligenter examinans, fecit ei templum, ut probaret quod factum erat :</div>
<div n="35" type="v">et cum probasset, sacerdotibus donavit multa bona, et alia atque alia munera, et accipiens manu sua, tribuebat eis.</div>
<div n="36" type="v">Appellavit autem Nehemias hunc locum Nephthar, quod interpretatur Purificatio : vocatur autem apud plures Nephi.</div>
</div>
<div n="2" type="ch">
<div n="1" type="v">Invenitur autem in descriptionibus Jeremiæ prophetæ, quod jussit eos ignem accipere qui transmigrabant : ut significatum est, et ut mandavit transmigratis.</div>
<div n="2" type="v">Et dedit illis legem, ne obliviscerentur præcepta Domini, et non exerrarent mentibus, videntes simulacra aurea et argentea, et ornamenta eorum.</div>
<div n="3" type="v">Et alia hujusmodi dicens, hortabatur ne legem amoverent a corde suo.</div>
<div n="4" type="v">Erat autem in ipsa scriptura, quomodo tabernaculum et arcam jussit propheta divino responso ad se facto comitari secum, usquequo exiit in montem in quo Moyses ascendit, et vidit Dei hæreditatem.</div>
<div n="5" type="v">Et veniens ibi Jeremias invenit locum speluncæ : et tabernaculum, et arcam, et altare incensi intulit illuc, et ostium obstruxit.</div>
<div n="6" type="v">Et accesserunt quidam simul, qui sequebantur, ut notarent sibi locum : et non potuerunt invenire.</div>
<div n="7" type="v">Ut autem cognovit Jeremias, culpans illos, dixit : Quod ignotus erit locus donec congreget Deus congregationem populi, et propitius fiat :</div>
<div n="8" type="v">et tunc Dominus ostendet hæc, et apparebit majestas Domini, et nubes erit, sicut et Moysi manifestabatur, et sicut cum Salomon petiit ut locus sanctificaretur magno Deo, manifestabat hæc.</div>
<div n="9" type="v">Magnifice etenim sapientiam habens, obtulit sacrificium dedicationis et consummationis templi.</div>
<div n="10" type="v">Sicut et Moyses orabat ad Dominum, et descendit ignis de cælo, et consumpsit holocaustum, sic et Salomon oravit, et descendit ignis de cælo, et consumpsit holocaustum.</div>
<div n="11" type="v">Et dixit Moyses, eo quod non sit comestum quod erat pro peccato, consumptum est.</div>
<div n="12" type="v">Similiter et Salomon octo diebus celebravit dedicationem.</div>
<div n="13" type="v">Inferebantur autem in descriptionibus, et commentariis Nehemiæ hæc eadem : et ut construens bibliothecam congregavit de regionibus libros, et prophetarum, et David, et epistolas regum, et de donariis.</div>
<div n="14" type="v">Similiter autem et Judas ea, quæ deciderant per bellum, quod nobis acciderat, congregavit omnia, et sunt apud nos.</div>
<div n="15" type="v">Si ergo desideratis hæc, mittite qui perferant vobis.</div>
<div n="16" type="v">Acturi itaque purificationem scripsimus vobis : bene ergo facietis, si egeritis hos dies.</div>
<div n="17" type="v">Deus autem, qui liberavit populum suum, et reddidit hæreditatem omnibus, et regnum, et sacerdotium, et sanctificationem,</div>
<div n="18" type="v">sicut promisit in lege, speramus quod cito nostri miserebitur, et congregavit de sub cælo in locum sanctum.</div>
<div n="19" type="v">Eripuit enim nos de magnis periculis, et locum purgavit.</div>
<div n="20" type="v">De Juda vero Machabæo, et fratribus ejus, et de templi magni purificatione, et de aræ dedicatione :</div>
<div n="21" type="v">sed et de præliis, quæ pertinent ad Antiochum Nobilem, et filium ejus Eupatorem :</div>
<div n="22" type="v">et de illuminationibus quæ de cælo factæ sunt ad eos qui pro Judæis fortiter fecerunt, ita ut universam regionem, cum pauci essent, vindicarent, et barbaram multitudinem fugarent,</div>
<div n="23" type="v">et famosissimum in toto orbe templum recuperarent, et civitatem liberarent, et leges, quæ abolitæ erant, restituerentur, Domino cum omni tranquillitate propitio facto illis.</div>
<div n="24" type="v">Itemque ab Jasone Cyrenæo quinque libris comprehensa tentavimus nos uno volumine breviare.</div>
<div n="25" type="v">Considerantes enim multitudinem librorum, et difficultatem volentibus aggredi narrationes historiarum propter multitudinem rerum,</div>
<div n="26" type="v">curavimus volentibus quidem legere, ut esset animi oblectatio : studiosis vero, ut facilius possint memoriæ commendare : omnibus autem legentibus utilitas conferatur.</div>
<div n="27" type="v">Et nobis quidem ipsis, qui hoc opus breviandi causa suscepimus, non facilem laborem, immo vero negotium plenum vigiliarum et sudoris assumpsimus.</div>
<div n="28" type="v">Sicut hi qui præparant convivium, et quærunt aliorum voluntati parere propter multorum gratiam, libenter laborem sustinemus.</div>
<div n="29" type="v">Veritatem quidem de singulis auctoribus concedentes, ipsi autem secundum datam formam brevitati studentes.</div>
<div n="30" type="v">Sicut enim novæ domus architecto de universa structura curandum est : ei vero, qui pingere curat, quæ apta sunt ad ornatum, exquirenda sunt : ita æstimandum est et in nobis.</div>
<div n="31" type="v">Etenim intellectum colligere, et ordinare sermonem, et curiosius partes singulas quasque disquirere, historiæ congruit auctori :</div>
<div n="32" type="v">brevitatem vero dictionis sectari, et executiones rerum vitare, brevianti concedendum est.</div>
<div n="33" type="v">Hinc ergo narrationem incipiemus : de præfatione tantum dixisse sufficiat. Stultum etenim est ante historiam effluere, in ipsa autem historia succingi.</div>
</div>
<div n="3" type="ch">
<div n="1" type="v">Igitur cum sancta civitas habitaretur in omni pace, leges etiam adhuc optime custodirentur, propter Oniæ pontificis pietatem, et animos odio habentes mala,</div>
<div n="2" type="v">fiebat ut et ipsi reges, et principes locum summo honore dignum ducerent, et templum maximis muneribus illustrarent :</div>
<div n="3" type="v">ita ut Seleucus Asiæ rex de redditibus suis præstaret omnes sumptus ad ministerium sacrificiorum pertinentes.</div>
<div n="4" type="v">Simon autem de tribu Benjamin, præpositus templi constitutus, contendebat, obsistente sibi principe sacerdotum, iniquum aliquid in civitate moliri.</div>
<div n="5" type="v">Sed cum vincere Oniam non posset, venit ad Apollonium Tharsææ filium, qui eo tempore erat dux Cœlesyriæ et Phœnicis :</div>
<div n="6" type="v">et nuntiavit ei pecuniis innumerabilibus plenum esse ærarium Jerosolymis, et communes copias immensas esse, quæ non pertinent ad rationem sacrificiorum : esse autem possibile sub potestate regis cadere universa.</div>
<div n="7" type="v">Cumque retulisset ad regem Apollonius de pecuniis quæ delatæ erant, illæ accitum Heliodorum, qui erat super negotia ejus, misit cum mandatis, ut prædictam pecuniam transportaret.</div>
<div n="8" type="v">Statimque Heliodorus iter est agressus, specie quidem quasi per Cœlesyriam et Phœnicen civitates esset peragraturus, re vera autem regis propositum perfecturus.</div>
<div n="9" type="v">Sed cum venisset Jerosolymam, et benigne a summo sacerdote in civitate esset exceptus, narravit de dato indicio pecuniarum : et cujus rei gratia adesset, aperuit : interrogabat autem si vere hæc ita essent.</div>
<div n="10" type="v">Tunc summus sacerdos ostendit deposita esse hæc, et victualia viduarum, et pupillorum :</div>
<div n="11" type="v">quædam vero esse Hircani Tobiæ viri valde eminentis, in his quæ detulerat impius Simon : universa autem argenti talenta esse quadringenta, et auri ducenta :</div>
<div n="12" type="v">decipi vero eos, qui credidissent loco et templo, quod per universum mundum honoratur pro sui veneratione, et sanctitate omnino impossibile esse.</div>
<div n="13" type="v">At ille pro his quæ habebat in mandatis a rege, dicebat omni genere regi ea esse deferenda.</div>
<div n="14" type="v">Constituta autem die intrabat de his Heliodorus ordinaturus. Non modica vero per universam civitatem erat trepidatio.</div>
<div n="15" type="v">Sacerdotes autem ante altare cum stolis sacerdotalibus jactaverunt se, et invocabant de cælo eum, qui de depositis legem posuit, ut his qui deposuerant ea salva custodiret.</div>
<div n="16" type="v">Jam vero qui videbat summi sacerdotis vultum, mente vulnerabatur : facies enim et color immutatus declarabat internum animi dolorem :</div>
<div n="17" type="v">circumfusa enim erat mœstitia quædam viro, et horror corporis, per quem manifestus aspicientibus dolor cordis ejus efficiebatur.</div>
<div n="18" type="v">Alii etiam gregatim de domibus confluebant, publica supplicatione obsecrantes, pro eo quod in contemptum locus esset venturus.</div>
<div n="19" type="v">Accinctæque mulieres ciliciis pectus, per plateas confluebant : sed et virgines, quæ conclusæ erant, procurrebant ad Oniam, aliæ autem ad muros, quædam vero per fenestras aspiciebant :</div>
<div n="20" type="v">universæ autem protendentes manus in cælum, deprecabantur :</div>
<div n="21" type="v">erat enim misera commistæ multitudinis, et magni sacerdotis in agone constituti exspectatio.</div>
<div n="22" type="v">Et hi quidem invocabant omnipotentem Deum, ut credita sibi his qui crediderant, cum omni integritate conservarentur.</div>
<div n="23" type="v">Heliodorus autem, quod decreverat, perficiebat eodem loco ipse cum satellitibus circa ærarium præsens.</div>
<div n="24" type="v">Sed spiritus omnipotentis Dei magnam fecit suæ ostensionis evidentiam, ita ut omnes, qui ausi fuerant parere ei, ruentes Dei virtute, in dissolutionem et formidinem converterentur.</div>
<div n="25" type="v">Apparuit enim illis quidam equus terribilem habens sessorem, optimis operimentis adornatus : isque cum impetu Heliodoro priores calces elisit : qui autem ei sedebat, videbatur arma habere aurea.</div>
<div n="26" type="v">Alii etiam apparuerunt duo juvenes virtute decori, optimi gloria, speciosique amictu : qui circumsteterunt eum, et ex utraque parte flagellabant, sine intermissione multis plagis verberantes.</div>
<div n="27" type="v">Subito autem Heliodorus concidit in terram, eumque multa caligine circumfusum rapuerunt, atque in sella gestatoria positum ejecerunt.</div>
<div n="28" type="v">Et is, qui cum multis cursoribus, et satellitibus prædictum ingressus est ærarium, portabatur nullo sibi auxilium ferente, manifesta Dei cognita virtute :</div>
<div n="29" type="v">et ille quidem per divinam virtutem jacebat mutus, atque omni spe et salute privatus.</div>
<div n="30" type="v">Hi autem Dominum benedicebant, quia magnificabat locum suum : et templum, quod paulo ante timore ac tumultu erat plenum, apparente omnipotente Domino, gaudio et lætitia impletum est.</div>
<div n="31" type="v">Tunc vero ex amicis Heliodori quidam rogabant confestim Oniam, ut invocaret Altissimum, ut vitam donaret ei, qui in supremo spiritu erat constitutus.</div>
<div n="32" type="v">Considerans autem summus sacerdos ne forte rex suspicaretur malitiam aliquam ex Judæis circa Heliodorum consummatum, obtulit pro salute viri hostiam salutarem.</div>
<div n="33" type="v">Cumque summus sacerdos exoraret, iidem juvenes eisdem vestibus amicti, astantes Heliodoro, dixerunt : Oniæ sacerdoti gratias age : nam propter eum Dominus tibi vitam donavit.</div>
<div n="34" type="v">Tu autem a Deo flagellatus, nuntia omnibus magnalia Dei, et potestatem. Et his dictis, non comparuerunt.</div>
<div n="35" type="v">Heliodorus autem, hostia Deo oblata, et votis magnis promissis ei, qui vivere illi concessit, et Oniæ gratias agens, recepto exercitu, repedabat ad regem.</div>
<div n="36" type="v">Testabatur autem omnibus ex quæ sub oculis suis viderat opera magni Dei.</div>
<div n="37" type="v">Cum autem rex interrogasset Heliodorum, quis esset aptus adhuc semel Jerosolymam mitti, ait :</div>
<div n="38" type="v">Si quem habes hostem, aut regni tui insidiatorem, mitte illuc, et flagellatum eum recipies, si tamen evaserit : eo quod in loco sit vere Dei quædam virtus.</div>
<div n="39" type="v">Nam ipse, qui habet in cælis habitationem, visitator et adjutor est loci illius, et venientes ad malefaciendum percutit, ac perdit.</div>
<div n="40" type="v">Igitur de Heliodoro, et ærarii custodia ita res se habet.</div>
</div>
<div n="4" type="ch">
<div n="1" type="v">Simon autem prædictus pecuniarum, et patriæ delator, male loquebatur de Onia, tamquam ipse Heliodorum instigasset ad hæc, et ipse fuisset incentor malorum :</div>
<div n="2" type="v">provisoremque civitatis, ac defensorem gentis suæ, et æmulatorem legis Dei audebat insidiatorem regni dicere.</div>
<div n="3" type="v">Sed cum inimicitiæ in tantum procederent, ut etiam per quosdam Simonis necessarios homicidia fierent :</div>
<div n="4" type="v">considerans Onias periculum contentionis, et Apollonium insanire, utpote ducem Cœlesyriæ et Phœnicis, ad augendam malitiam Simonis, ad regem se contulit,</div>
<div n="5" type="v">non ut civium accusator, sed communem utilitatem apud semetipsum universæ multitudinis considerans.</div>
<div n="6" type="v">Videbat enim sine regali providentia impossibile esse pacem rebus dari, nec Simonem posse cessare a stultitia sua.</div>
<div n="7" type="v">Sed post Seleuci vitæ excessum, cum suscepisset regnum Antiochus, qui Nobilis appellabatur, ambiebat Jason frater Oniæ summum sacerdotium :</div>
<div n="8" type="v">adito rege, promittens ei argenti talenta trecenta sexaginta, et ex redditibus aliis talenta octoginta,</div>
<div n="9" type="v">super hæc promittebat et alia centum quinquaginta, si potestati ejus concederetur, gymnasium et ephebiam sibi constituere, et eos qui in Jerosolymis erant, Antiochenos scribere.</div>
<div n="10" type="v">Quod cum rex annuisset, et obtinuisset principatum, statim ad gentilem ritum contribules suos transferre cœpit,</div>
<div n="11" type="v">et amotis his, quæ humanitatis causa Judæis a regibus fuerant constituta, per Joannem patrem Eupolemi, qui apud Romanos de amicitia, et societate functus est legatione legitima, civium jura destituens, prava instituta sanciebat.</div>
<div n="12" type="v">Etenim ausus est sub ipsa arce gymnasium constituere, et optimos quosque epheborum in lupanaribus ponere.</div>
<div n="13" type="v">Erat autem hoc non initium, sed incrementum quoddam, et profectus gentilis, et alienigenæ conversationis, propter impii, et non sacerdotis Jasonis nefarium, et inauditum scelus :</div>
<div n="14" type="v">ita ut sacerdotes jam non circa altaris officia dediti essent, sed contempto templo, et sacrificiis neglectis festinarent participes fieri palæstræ, et præbitionis ejus injustæ, et in exercitiis disci,</div>
<div n="15" type="v">et patrios quidem honores nihil habentes, græcas glorias optimas arbitrabantur :</div>
<div n="16" type="v">quarum gratia periculosa eos contentio habebat, et eorum instituta æmulabantur, ac per omnia his consimiles esse cupiebant, quos hoste et peremptores habuerant.</div>
<div n="17" type="v">In leges enim divinas impie agere impune non cedit : sed hoc tempus sequens declarabit.</div>
<div n="18" type="v">Cum autem quinquennalis agon Tyri celebraretur, et rex præsens esset,</div>
<div n="19" type="v">misit Jason facinorosus ab Jerosolymis viros peccatores, portantes argenti didrachmas trecentas in sacrificum Herculis, quas postulaverunt hi qui asportaverant ne in sacrificiis erogarentur, quia non oporteret, sed in alios sumptus eas deputari.</div>
<div n="20" type="v">Sed hæ oblatæ sunt quidem ab eo qui miserat in sacrificium Herculis : propter præsentes autem datæ sunt in fabricam navium triremium.</div>
<div n="21" type="v">Misso autem in Ægyptum Apollonio Mnesthei filio propter primates Ptolemæi Philometoris regis, cum cognovisset Antiochus alienum se a negotiis regni effectum, propriis utilitatibus consulens, profectus inde venit Joppen, et inde Jerosolymam.</div>
<div n="22" type="v">Et magnifice ab Jasone, et civitate susceptus, cum facularum luminibus et laudibus ingressus est : et inde in Phœnicen exercitum convertit.</div>
<div n="23" type="v">Et post triennii tempus misit Jason Menelaum supradicti Simonis fratrem portantem pecunias regi, et de negotiis necessariis responsa perlaturum.</div>
<div n="24" type="v">At ille commendatus regi, cum magnificasset faciem potestatis ejus, in semetipsum retorsit summum sacerdotium, superponens Jasoni talenta argenti trecenta.</div>
<div n="25" type="v">Acceptisque a rege mandatis, venit, nihil quidem habens dignum sacerdotio : animos vero crudelis tyranni, et feræ belluæ iram gerens.</div>
<div n="26" type="v">Et Jason quidem, qui proprium fratrem captivaverat, ipse deceptus profugus in Ammanitem expulsus est regionem.</div>
<div n="27" type="v">Menelaus autem principatum quidem obtinuit : de pecuniis vero regi promissis, nihil agebat, cum exactionem faceret Sostratus, qui arci erat præpositus,</div>
<div n="28" type="v">nam ad hunc exactio vectigalium pertinebant : quam ob causam utrique ad regem sunt evocati.</div>
<div n="29" type="v">Et Menelaus amotus est a sacerdotio, succedente Lysimacho fratre suo : Sostratus autem prælatus est Cypriis.</div>
<div n="30" type="v">Et cum hæc agerentur, contigit, Tharsenses, et Mallotas seditionem movere, eo quod Antiochidi regis concubinæ dono essent dati.</div>
<div n="31" type="v">Festinanter itaque rex venit sedare illos, relicto suffecto uno ex comitibus suis Andronico.</div>
<div n="32" type="v">Ratus autem Menelaus accepisse se tempus opportunum, aurea quædam vasa e templo furatus donavit Andronico, et alia vendiderat Tyri, et per vicinas civitates.</div>
<div n="33" type="v">Quod cum certissime cognovisset Onias, arguebat eum, ipse in loco tuto se continens Antiochiæ secus Daphnem.</div>
<div n="34" type="v">Unde Menelaus accedens ad Andronicum, rogabat ut Oniam interficeret. Qui cum venisset ad Oniam, et datis dextris cum jurejurando (quamvis esset ei suspectus) suasisset de asylo procedere, statim eum peremit, non veritus justitiam.</div>
<div n="35" type="v">Ob quam causam non solum Judæi, sed aliæ quoque nationes indignabantur, et moleste ferebant de nece tanti viri injusta.</div>
<div n="36" type="v">Sed regressum regem de Ciliciæ locis adierunt Judæi apud Antiochiam, simul et Græci, conquerentes de iniqua nece Oniæ.</div>
<div n="37" type="v">Contristatus itaque animo Antiochus propter Oniam, et flexus ad misericordiam, lacrimas fudit, recordatus defuncti sobrietatem et modestiam :</div>
<div n="38" type="v">accensisque animis Andronicum purpura exutum, per totam civitatem jubet circumduci : et in eodem loco, in quo in Oniam impietatem commiserat, sacrilegum vita privari, Domino illi condignam retribuente pœnam.</div>
<div n="39" type="v">Multis autem sacrilegiis in templo a Lysimacho commissis Menelai consilio, et divulgata fama, congregata est multitudo adversum Lysimachum multo jam auro exportato.</div>
<div n="40" type="v">Turbis autem insurgentibus, et animis ira repletis, Lysimachus armatis fere tribus millibus iniquis manibus uti cœpit, duce quodam tyranno, ætate pariter et dementia provecto.</div>
<div n="41" type="v">Sed ut intellexerunt conatum Lysimachi, alii lapides, alii fustes validos arripuere : quidam vero cinerem in Lysimachum jecere.</div>
<div n="42" type="v">Et multi quidem vulnerati, quidam autem et prostrati, omnes vero in fugam conversi sunt : ipsum etiam sacrilegum secus ærarium interfecerunt.</div>
<div n="43" type="v">De his ergo cœpit judicium adversus Menelaum agitari.</div>
<div n="44" type="v">Et cum venisset rex Tyrum, ad ipsum negotium detulerunt missi tres viri a senioribus.</div>
<div n="45" type="v">Et cum superaretur Menelaus, promisit Ptolemæo multas pecunias dare ad suadendum regi.</div>
<div n="46" type="v">Itaque Ptolemæus in quodam atrio positum quasi refrigerandi gratia regem adiit, et deduxit a sententia :</div>
<div n="47" type="v">et Menelaum quidem universæ malitiæ reum criminibus absolvit : miseros autem qui, etiamsi apud Scythas causam dixissent, innocentes judicarentur, hos morte damnavit.</div>
<div n="48" type="v">Cito ergo injustam pœnam dederunt, qui pro civitate, et populo, et sacris vasis causam prosecuti sunt.</div>
<div n="49" type="v">Quam ob rem Tyrii quoque indignati, erga sepulturam eorum liberalissimi extiterunt.</div>
<div n="50" type="v">Menelaus autem, propter eorum, qui in potentia erant, avaritiam, permanebat in potestate, crescens in malitia ad insidias civium.</div>
</div>
<div n="5" type="ch">
<div n="1" type="v">Eodem tempore, Antiochus secundam profectionem paravit in Ægyptum.</div>
<div n="2" type="v">Contigit autem per universam Jerosolymorum civitatem videri diebus quadraginta per aëra equites discurrentes, auratas stolas habentes, et hastis, quasi cohortes, armatos,</div>
<div n="3" type="v">et cursus equorum per ordines digestos, et congressiones fieri cominus, et scutorum motus, et galeatorum multitudinem gladiis districtis, et telorum jactus, et aureorum armorum splendorem, omnisque generis loricarum.</div>
<div n="4" type="v">Quapropter omnes rogabant in bonum monstra converti.</div>
<div n="5" type="v">Sed cum falsus rumor exisset, tamquam vita excessisset Antiochus, assumptis Jason non minus mille viris, repente agressus est civitatem : et civibus ad murum convolantibus ad ultimum apprehensa civitate, Menelaus fugit in arcem :</div>
<div n="6" type="v">Jason vero non parcebat in cæde civibus suis, nec cogitabat prosperitatem adversum cognatos malum esse maximum, arbitrans hostium et non civium se trophæa capturum.</div>
<div n="7" type="v">Et principatum quidem non obtinuit, finem vero insidiarum suarum confusionem accepit, et profugus iterum abiit in Ammanitem.</div>
<div n="8" type="v">Ad ultimum, in exitium sui conclusus ab Areta Arabum tyranno fugiens de civitate in civitatem, omnibus odiosus, ut refuga legum et execrabilis, ut patriæ et civium hostis, in Ægyptum extrusus est :</div>
<div n="9" type="v">et qui multos de patria sua expulerat, peregre periit, Lacedæmonas profectus, quasi pro cognatione ibi refugium habiturus :</div>
<div n="10" type="v">et qui insepultos multos abjecerat, ipse et illamentatus, et insepultus abjicitur, sepultura neque peregrina usus, neque patrio sepulchro participans.</div>
<div n="11" type="v">His itaque gestis, suspicatus est rex societatem deserturos Judæos : et ob hoc profectus ex Ægypto efferatis animis, civitatem quidem armis cepit.</div>
<div n="12" type="v">Jussit autem militibus interficere, nec parcere occursantibus, et per domos ascendentes trucidare.</div>
<div n="13" type="v">Fiebant ergo cædes juvenum, ac seniorum, et mulierum, et natorum exterminia, virginumque et parvulorum neces.</div>
<div n="14" type="v">Erant autem toto triduo octoginta millia interfecti, quadraginta millia vincti, non minus autem venundati.</div>
<div n="15" type="v">Sed nec ista sufficiunt : ausus est etiam intrare templum universa terra sanctius, Menelao ductore, qui legum et patriæ fuit proditor :</div>
<div n="16" type="v">et scelestis manibus sumens sancta vasa, quæ ab aliis regibus et civitatibus erant posita ad ornatum loci, et gloriam, contrectabat indigne, et contaminabat.</div>
<div n="17" type="v">Ita alienatus mente Antiochus, non considerabat quod propter peccata habitantium civitatem, modicum Deus fuerat iratus : propter quod et accidit circa locum despectio :</div>
<div n="18" type="v">alioquin nisi contigisset eos multis peccatis esse involutos, sicut Heliodorus, qui missus est a Seleuco rege ad expoliandum ærarium, etiam hic statim adveniens flagellatus, et repulsus utique fuisset ab audacia.</div>
<div n="19" type="v">Verum non propter locum, gentem : sed propter gentem, locum Deus elegit.</div>
<div n="20" type="v">Ideoque et ipse locus particeps factus est populi malorum, postea autem fiet socius bonorum, et qui derelictus in ira Dei omnipotentis est, iterum in magni Domini reconciliatione cum summa gloria exaltabitur.</div>
<div n="21" type="v">Igitur Antiochus mille et octingentis ablatis de templo talentis, velociter Antiochiam regressus est, existimans se præ superbia terram ad navigandum, pelagus vero ad iter agendum deducturum propter mentis elationem.</div>
<div n="22" type="v">Reliquit autem et præpositos ad affligendam gentem : Jerosolymis quidem Philippum genere Phrygem, moribus crudeliorem eo ipso, a quo constitutus est :</div>
<div n="23" type="v">in Garizim autem Andronicum et Menelaum, qui gravius quam ceteri imminebant civibus.</div>
<div n="24" type="v">Cumque appositus esset contra Judæos, misit odiosum principem Apollonium cum exercitu viginti et duobus millibus, præcipiens ei omnes perfectæ ætatis interficere, mulieres ac juvenes vendere.</div>
<div n="25" type="v">Qui cum venisset Jerosolymam, pacem simulans, quievit usque ad diem sanctum sabbati : et tunc feriatis Judæis arma capere suis præcepit.</div>
<div n="26" type="v">Omnesque qui ad spectaculum processerant, trucidavit : et civitatem cum armatis discurrens, ingentem multitudinem peremit.</div>
<div n="27" type="v">Judas autem Machabæus, qui decimus fuerat, secesserat in desertum locum, ibique inter feras vitam in montibus cum suis agebat : et fœni cibo vescentes, demorabantur, ne participes essent coinquinationis.</div>
</div>
<div n="6" type="ch">
<div n="1" type="v">Sed non post multum temporis, misit rex senem quemdam Antiochenum, qui compelleret Judæos ut se transferrent a patriis et Dei legibus :</div>
<div n="2" type="v">contaminare etiam quod in Jerosolymis erat templum, et cognominare Jovis Olympii : et in Garizim, prout erant hi qui locum inhabitabant, Jovis hospitalis.</div>
<div n="3" type="v">Pessima autem et universis gravis erat malorum incursio :</div>
<div n="4" type="v">nam templum luxuria et comessationibus gentium erat plenum, et scortantium cum meretricibus : sacratisque ædibus mulieres se ultro ingerebant, intro ferentes ea, quæ non licebat.</div>
<div n="5" type="v">Altare etiam plenum erat illicitis, quæ legibus prohibebantur.</div>
<div n="6" type="v">Neque autem sabbata custodiebantur, neque dies solemnes patrii servabantur, nec simpliciter Judæum se esse quisquam confitebatur.</div>
<div n="7" type="v">Ducebantur autem cum amara necessitate in die natalis regis ad sacrificia : et, cum Liberi sacra celebrarentur, cogebantur hedera coronati Libero circuire.</div>
<div n="8" type="v">Decretum autem exiit in proximas gentilium civitates, suggerentibus Ptolemæis, ut pari modo et ipsi adversus Judæos agerent, ut sacrificarent :</div>
<div n="9" type="v">eos autem qui nollent transire ad instituta gentium, interficerent : erat ergo videre miseriam.</div>
<div n="10" type="v">Duæ enim mulieres delatæ sunt natos suos circumcidisse : quas, infantibus ad ubera suspensis, cum publice per civitatem circumduxissent, per muros præcipitaverunt.</div>
<div n="11" type="v">Alii vero, ad proximas coëuntes speluncas, et latenter sabbati diem celebrantes, cum indicati essent Philippo, flammis succensi sunt, eo quod verebantur propter religionem et observantiam, manu sibimet auxilium ferre.</div>
<div n="12" type="v">Obsecro autem eos, qui hunc librum lecturi sunt, ne abhorrescant propter adversos casus, sed reputent ea quæ acciderunt, non ad interitum, sed ad correptionem esse generis nostri.</div>
<div n="13" type="v">Etenim multo tempore non sinere peccatoribus ex sententia agere, sed statim ultiones adhibere, magni beneficii est indicium.</div>
<div n="14" type="v">Non enim, sicut in aliis nationibus, Dominus patienter exspectat, ut eas, cum judicii dies advenerit, in plenitudine peccatorum puniat :</div>
<div n="15" type="v">ita et in nobis statuit, ut, peccatis nostris in finem devolutis, ita demum in nos vindicet.</div>
<div n="16" type="v">Propter quod numquam quidem a nobis misericordiam suam amovet : corripiens vero in adversis populum suum non dereliquit.</div>
<div n="17" type="v">Sed hæc nobis ad commonitionem legentium dicta sint paucis. Jam enim veniendum est ad narrationem.</div>
<div n="18" type="v">Igitur Eleazarus, unus de primoribus scribarum, vir ætate provectus, et vultu decorus, aperto ore hians compellebatur carnem porcinam manducare.</div>
<div n="19" type="v">At ille gloriosissimam mortem magis quam odibilem vitam complectens, voluntarie præibat ad supplicium.</div>
<div n="20" type="v">Intuens autem quemadmodum oporteret accedere, patienter sustinens, destinavit non admittere illicita propter vitæ amorem.</div>
<div n="21" type="v">Hi autem qui astabant, iniqua miseratione commoti, propter antiquam viri amicitiam, tollentes eum secreto rogabant afferri carnes quibus vesci ei licebat, ut simularetur manducasse, sicut rex imperaverat de sacrificii carnibus :</div>
<div n="22" type="v">ut, hoc facto, a morte liberaretur : et propter veterem viri amicitiam, hanc in eo faciebant humanitatem.</div>
<div n="23" type="v">At ille cogitare cœpit ætatis ac senectutis suæ eminentiam dignam, et ingenitæ nobilitatis canitiem, atque a puero optimæ conversationis actus : et secundum sanctæ et a Deo conditæ legis constituta, respondit cito, dicens præmitti se velle in infernum.</div>
<div n="24" type="v">Non enim ætati nostræ dignum est, inquit, fingere : ut multi adolescentium, arbitrantes Eleazarum nonaginta annorum transisse ad vitam alienigenarum :</div>
<div n="25" type="v">et ipsi propter meam simulationem, et propter modicum corruptibilis vitæ tempus decipiantur, et per hoc maculam atque execrationem meæ senectuti conquiram.</div>
<div n="26" type="v">Nam, etsi in præsenti tempore suppliciis hominum eripiar, sed manum Omnipotentis nec vivus, nec defunctus, effugiam.</div>
<div n="27" type="v">Quam ob rem fortiter vita excedendo, senectute quidem dignus apparebo :</div>
<div n="28" type="v">adolescentibus autem exemplum forte relinquam, si prompto animo, ac fortiter pro gravissimis ac sanctissimis legibus honesta morte perfungar. His dictis, confestim ad supplicium trahebatur.</div>
<div n="29" type="v">Hi autem, qui eum ducebant, et paulo ante fuerant mitiores, in iram conversi sunt propter sermones ab eo dictos, quos illi per arrogantiam prolatos arbitrabantur.</div>
<div n="30" type="v">Sed cum plagis perimeretur, ingemuit, et dixit : Domine, qui habes sanctam scientiam, manifeste tu scis, quia cum a morte possem liberari, duros corporis sustineo dolores : secundum animam vero propter timorem tuum libenter hæc patior.</div>
<div n="31" type="v">Et iste quidem hoc modo vita decessit, non solum juvenibus, sed et universæ genti memoriam mortis suæ ad exemplum virtutis et fortitudinis derelinquens.</div>
</div>
<div n="7" type="ch">
<div n="1" type="v">Contigit autem et septem fratres una cum matre sua apprehensos compelli a rege edere contra fas carnes porcinas, flagris, et taureis cruciatos.</div>
<div n="2" type="v">Unus autem ex illis, qui erat primus, sic ait : Quid quæris, et quid vis discere a nobis ? parati sumus mori, magis quam patrias Dei leges prævaricari.</div>
<div n="3" type="v">Iratus itaque rex, jussit sartagines et ollas æneas succendi : quibus statim succensis,</div>
<div n="4" type="v">jussit ei qui prior fuerat locutus amputari linguam, et cute capitis abstracta, summas quoque manus et pedes ei præscindi, ceteris ejus fratribus et matre inspicientibus.</div>
<div n="5" type="v">Et cum jam per omnia inutilis factus esset, jussit ignem admoveri, et adhuc spirantem torreri in sartagine : in qua cum diu cruciaretur, ceteri una cum matre invicem se hortabantur mori fortiter,</div>
<div n="6" type="v">dicentes : Dominus Deus aspiciet veritatem, et consolabitur in nobis, quemadmodum in protestatione cantici declaravit Moyses : Et in servis suis consolabitur.</div>
<div n="7" type="v">Mortuo itaque illo primo hoc modo, sequentem deducebant ad illudendum : et, cute capitis ejus cum capillis abstracta, interrogabant si manducaret, priusquam toto corpore per membra singula puniretur.</div>
<div n="8" type="v">At ille respondens patria voce, dixit : Non faciam. Propter quod et iste, sequenti loco, primi tormenta suscepit :</div>
<div n="9" type="v">et in ultimo spiritu constitutus, sic ait : Tu quidem scelestissime in præsenti vita nos perdis : sed Rex mundi defunctos nos pro suis legibus in æternæ vitæ resurrectione suscitabit.</div>
<div n="10" type="v">Post hunc tertius illuditur, et linguam postulatus cito protulit, et manus constanter extendit :</div>
<div n="11" type="v">et cum fiducia ait : E cælo ista possideo, sed propter Dei leges nunc hæc ipsa despicio, quoniam ab ipso me ea recepturum spero :</div>
<div n="12" type="v">ita ut rex, et qui cum ipso erant, mirarentur adolescentis animum, quod tamquam nihilum duceret cruciatus.</div>
<div n="13" type="v">Et hoc ita defuncto, quartum vexabant similiter torquentes.</div>
<div n="14" type="v">Et cum jam esset ad mortem, sic ait : Potius est ab hominibus morti datos spem exspectare a Deo, iterum ab ipso resuscitandos : tibi enim resurrectio ad vitam non erit.</div>
<div n="15" type="v">Et cum admovissent quintum, vexabant eum. At ille, respiciens in eum,</div>
<div n="16" type="v">dixit : Potestatem inter homines habens, cum sis corruptibilis, facis quod vis : noli autem putare genus nostrum a Deo esse derelictum :</div>
<div n="17" type="v">tu autem patienter sustine, et videbis magnam potestatem ipsius, qualiter te et semen tuum torquebit.</div>
<div n="18" type="v">Post hunc ducebant sextum, et is, mori incipiens, sic ait : Noli frustra errare : nos enim propter nosmetipsos hæc patimur, peccantes in Deum nostrum, et digna admiratione facta sunt in nobis :</div>
<div n="19" type="v">tu autem ne existimes tibi impune futurum, quod contra Deum pugnare tentaveris.</div>
<div n="20" type="v">Supra modum autem mater mirabilis, et bonorum memoria digna, quæ pereuntes septem filios sub unius diei tempore conspiciens, bono animo ferebat propter spem quam in Deum habebat :</div>
<div n="21" type="v">singulos illorum hortabatur voce patria fortiter, repleta sapientia : et, femineæ cogitationi masculinum animum inserens,</div>
<div n="22" type="v">dixit ad eos : Nescio qualiter in utero meo apparuistis : neque enim ego spiritum et animam donavi vobis et vitam, et singulorum membra non ego ipsa compegi,</div>
<div n="23" type="v">sed enim mundi Creator, qui formavit hominis nativitatem, quique omnium invenit originem, et spiritum vobis iterum cum misericordia reddet et vitam, sicut nunc vosmetipsos despicitis propter leges ejus.</div>
<div n="24" type="v">Antiochus autem, contemni se arbitratus, simul et exprobrantis voce despecta, cum adhuc adolescentior superesset, non solum verbis hortabatur, sed et cum juramento affirmabat se divitem et beatum facturum, et translatum a patriis legibus amicum habiturum, et res necessarias ei præbiturum.</div>
<div n="25" type="v">Sed ad hæc cum adolescens nequaquam inclinaretur, vocavit rex matrem, et suadebat ei ut adolescenti fieret in salutem.</div>
<div n="26" type="v">Cum autem multis eam verbis esset hortatus, promisit suasurum se filio suo.</div>
<div n="27" type="v">Itaque inclinata ad illum, irridens crudelem tyrannum, ait patria voce : Fili mi, miserere mei, quæ te in utero novem mensibus portavi, et lac triennio dedi et alui, et in ætatem istam perduxi.</div>
<div n="28" type="v">Peto, nate, ut aspicias ad cælum et terram, et ad omnia quæ in eis sunt : et intelligas, quia ex nihilo fecit illa Deus, et hominum genus :</div>
<div n="29" type="v">ita fiet, ut non timeas carnificem istum, sed dignus fratribus tuis effectus particeps, suscipe mortem, ut in illa miseratione cum fratribus tuis te recipiam.</div>
<div n="30" type="v">Cum hæc illa adhuc diceret, ait adolescens : Quem sustinetis ? non obedio præcepto regis, sed præcepto legis, quæ data est nobis per Moysen.</div>
<div n="31" type="v">Tu vero, qui inventor omnis malitiæ factus es in Hebræos, non effugies manum Dei.</div>
<div n="32" type="v">Nos enim pro peccatis nostris hæc patimur.</div>
<div n="33" type="v">Et si nobis propter increpationem et correptionem Dominus Deus noster modicum iratus est : sed iterum reconciliabitur servis suis.</div>
<div n="34" type="v">Tu autem, o sceleste, et omnium hominum flagitiosissime, noli frustra extolli vanis spebus in servos ejus inflammatus :</div>
<div n="35" type="v">nondum enim omnipotentis Dei, et omnia inspicientis, judicium effugisti.</div>
<div n="36" type="v">Nam fratres mei, modico nunc dolore sustentato, sub testamento æternæ vitæ effecti sunt : tu vero judicio Dei justas superbiæ tuæ pœnas exsolves.</div>
<div n="37" type="v">Ego autem, sicut fratres mei, animam et corpus meum trado pro patriis legibus : invocans Deum maturius genti nostræ propitium fieri, teque cum tormentis et verberibus confiteri quod ipse est Deus solus.</div>
<div n="38" type="v">In me vero et in fratribus meis desinet Omnipotentis ira, quæ super omne genus nostrum juste superducta est.</div>
<div n="39" type="v">Tunc rex, accensus ira in hunc, super omnes crudelius desævit, indigne ferens se derisum.</div>
<div n="40" type="v">Et hic itaque mundus obiit, per omnia in Domino confidens.</div>
<div n="41" type="v">Novissime autem post filios et mater consumpta est.</div>
<div n="42" type="v">Igitur de sacrificiis et de nimiis crudelitatibus satis dictum est.</div>
</div>
<div n="8" type="ch">
<div n="1" type="v">Judas vero Machabæus, et qui cum illo erant, introibant latenter in castella : et convocantes cognatos, et amicos, et eos qui permanserunt in Judaismo assumentes, eduxerunt ad se sex millia virorum.</div>
<div n="2" type="v">Et invocabant Dominum, ut respiceret in populum qui ab omnibus calcabatur, et misereretur templo quod contaminabatur ab impiis :</div>
<div n="3" type="v">misereretur etiam exterminio civitatis, quæ esset illico complananda, et vocem sanguinis ad se clamantis audiret :</div>
<div n="4" type="v">memoraretur quoque iniquissimas mortes parvulorum innocentum, et blasphemias nomini suo illatas, et indignaretur super his.</div>
<div n="5" type="v">At Machabæus, congregata multitudine, intolerabilis gentibus efficiebatur : ira enim Domini in misericordiam conversa est.</div>
<div n="6" type="v">Et superveniens castellis et civitatibus improvisus, succendebat eas : et opportuna loca occupans, non paucas hostium strages dabat :</div>
<div n="7" type="v">maxime autem noctibus ad hujuscemodi excursus ferebatur, et fama virtutis ejus ubique diffundebatur.</div>
<div n="8" type="v">Videns autem Philippus paulatim virum ad profectum venire, ac frequentius res ei cedere propere, ad Ptolemæum ducem Cœlesyriæ et Phœnicis scripsit ut auxilium ferret regis negotiis.</div>
<div n="9" type="v">At ille velociter misit Nicanorem Patrocli de primoribus amicum, datis ei de permistis gentibus, armatis non minus viginti millibus, ut universum Judæorum genus deleret, adjuncto ei Gorgia viro militari, et in bellicis rebus experientissimo.</div>
<div n="10" type="v">Constituit autem Nicanor, ut regi tributum, quod Romanis erat dandum, duo millia talentorum de captivitate Judæorum suppleret :</div>
<div n="11" type="v">statimque ad maritimas civitates misit, convocans ad coëmptionem Judaicorum mancipiorum, promittens se nonaginta mancipia talento distracturum, non respiciens ad vindictam, quæ eum ab Omnipotente esset consecutura.</div>
<div n="12" type="v">Judas autem ubi comperit, indicavit his qui secum erant Judæis Nicanoris adventum.</div>
<div n="13" type="v">Ex quibus quidam formidantes, et non credentes Dei justitiæ, in fugam vertebantur :</div>
<div n="14" type="v">alii vero si quid eis supererat vendebant, simulque Dominum deprecabantur ut eriperet eos ab impio Nicanore, qui eos priusquam cominus veniret, vendiderat :</div>
<div n="15" type="v">etsi non propter eos, propter testamentum tamen quod erat ad patres eorum, et propter invocationem sancti et magnifici nominis ejus super ipsos.</div>
<div n="16" type="v">Convocatis autem Machabæus septem millibus, qui cum ipso erant, rogabat ne hostibus reconciliarentur, neque metuerent inique venientium adversum se hostium multitudinem, sed fortiter contenderent,</div>
<div n="17" type="v">ante oculos habentes contumeliam, quæ loco sancto ab his injuste esset illata, itemque et ludibrio habitæ civitatis injuriam, adhuc etiam veterum instituta convulsa.</div>
<div n="18" type="v">Nam illi quidem armis confidunt, ait, simul et audacia : nos autem in omnipotente Domino, qui potest et venientes adversum nos, et universum mundum uno nutu delere, confidimus.</div>
<div n="19" type="v">Admonuit autem eos et de auxiliis Dei, quæ facta sunt erga parentes : et quod sub Sennacherib centum octoginta quinque millia perierunt :</div>
<div n="20" type="v">et de prælio, quod eis adversus Galatas fuit in Babylonia, ut omnes, ubi ad rem ventum est, Macedonibus sociis hæsitantibus, ipsi sex millia soli peremerunt centum viginti millia propter auxilium illis datum de cælo, et beneficia pro his plurima consecuti sunt.</div>
<div n="21" type="v">His verbis constantes effecti sunt, et pro legibus et patria mori parati.</div>
<div n="22" type="v">Constituit itaque fratres suos duces utrique ordini, Simonem, et Josephum, et Jonathan, subjectis unicuique millenis et quingentenis.</div>
<div n="23" type="v">Ad hoc etiam ab Esdra lecto illis sancto libro, et dato signo adjutorii Dei, in prima acie ipse dux commisit cum Nicanore.</div>
<div n="24" type="v">Et facto sibi adjutore Omnipotente, interfecerunt super novem millia hominum : majorem autem partem exercitus Nicanoris vulneribus debilem factam fugere compulerunt.</div>
<div n="25" type="v">Pecuniis vero eorum, qui ad emptionem ipsorum venerant, sublatis, ipsos usquequaque persecuti sunt,</div>
<div n="26" type="v">sed reversi sunt hora conclusi, nam erat ante sabbatum : quam ob causam non perseveraverunt insequentes.</div>
<div n="27" type="v">Arma autem ipsorum, et spolia congregantes, sabbatum agebant, benedicentes Dominum, qui liberavit eos in isto die, misericordiæ initium stillans in eos.</div>
<div n="28" type="v">Post sabbatum vero debilibus, et orphanis, et viduis diviserunt spolia : et residua ipsi cum suis habuere.</div>
<div n="29" type="v">His itaque gestis, et communiter ab omnibus facta obsecratione, misericordem Dominum postulabant, ut in finem servis suis reconciliaretur.</div>
<div n="30" type="v">Et ex his, qui cum Timotheo et Bacchide erant contra se contendentes, super viginti millia interfecerunt, et munitiones excelsas obtinuerunt : et plures prædas diviserunt, æquam portionem debilibus, pupillis, et viduis, sed et senioribus facientes.</div>
<div n="31" type="v">Et cum arma eorum diligenter collegissent, omnia composuerunt in locis opportunis, residua vero spolia Jerosolymam detulerunt :</div>
<div n="32" type="v">et Philarchen, qui cum Timotheo erat, interfecerunt, virum scelestum, qui in multis Judæos afflixerat.</div>
<div n="33" type="v">Et cum epinicia agerent Jerosolymis, eum qui sacras januas incenderat, id est, Callisthenem, cum in quoddam domicilium refugisset, incenderunt, digna ei mercede pro impietatibus suis reddita.</div>
<div n="34" type="v">Facinorosissimus autem Nicanor, qui mille negotiantes ad Judæorum venditionem adduxerat,</div>
<div n="35" type="v">humiliatus auxilio Domini ab his quos nullos existimaverat, deposita veste gloriæ, per mediterranea fugiens, solus venit Antiochiam, summam infelicitatem de interitu sui exercitus consecutus.</div>
<div n="36" type="v">Et qui promiserat Romanis se tributum restituere de captivitate Jerosolymorum, prædicabat nunc protectorem Deum habere Judæos, et ob ipsum invulnerabiles esse, eo quod sequerentur leges ab ipso constitutas.</div>
</div>
<div n="9" type="ch">
<div n="1" type="v">Eodem tempore, Antiochus inhoneste revertebatur de Perside.</div>
<div n="2" type="v">Intraverat enim in eam, quæ dicitur Persepolis, et tentavit expoliare templum, et civitatem opprimere : sed multitudine ad arma concurrente, in fugam versi sunt : et ita contigit ut Antiochus post fugam turpiter rediret.</div>
<div n="3" type="v">Et cum venisset circa Ecbatanam, recognovit quæ erga Nicanorem et Timotheum gesta sunt.</div>
<div n="4" type="v">Elatus autem in ira, arbitrabantur se injuriam illorum qui se fugaverant posse in Judæos retorquere : ideoque jussit agitari currum suum sine intermissione agens iter, cælesti eum judicio perurgente, eo quod ita superbe locutus est se venturum Jerosolymam, et congeriem sepulchri Judæorum eam facturum.</div>
<div n="5" type="v">Sed qui universa conspicit Dominus Deus Israël, percussit eum insanabili et invisibili plaga. Ut enim finivit hunc ipsum sermonem, apprehendit eum dolor dirus viscerum, et amara internorum tormenta :</div>
<div n="6" type="v">et quidem satis juste, quippe qui multis et novis cruciatibus aliorum torserat viscera, licet ille nullo modo a sua malitia cessaret.</div>
<div n="7" type="v">Super hoc autem superbia repletus, ignem spirans animo in Judæos, et præcipiens accelerari negotium, contigit illum impetu euntem de curru cadere, et gravi corporis collisione membra vexari.</div>
<div n="8" type="v">Isque qui sibi videbatur etiam fluctibus maris imperare, supra humanum modum superbia repletus, et montium altitudines in statera appendere, nunc humiliatus ad terram in gestatorio portabatur, manifestam Dei virtutem in semetipso contestans :</div>
<div n="9" type="v">ita ut de corpore impii vermes scaturirent, ac viventis in doloribus carnes ejus effluerent, odore etiam illius et fœtore exercitus gravaretur :</div>
<div n="10" type="v">et qui paulo ante sidera cæli contingere se arbitrabatur, eum nemo poterat propter intolerantiam fœtoris portare.</div>
<div n="11" type="v">Hinc igitur cœpit ex gravi superbia deductus ad agnitionem sui venire, divina admonitus plaga, per momenta singula doloribus suis augmenta capientibus.</div>
<div n="12" type="v">Et cum nec ipse jam fœtorem suum ferre posset, ita ait : Justum est subditum esse Deo, et mortalem non paria Deo sentire.</div>
<div n="13" type="v">Orabat autem hic scelestus Dominum, a quo non esset misericordiam consecuturus.</div>
<div n="14" type="v">Et civitatem, ad quam festinans veniebat ut eam ad solum deduceret, ac sepulchrum congestorum faceret, nunc optat liberam reddere :</div>
<div n="15" type="v">et Judæos, quos nec sepultura quidem se dignos habiturum, sed avibus ac feris diripiendos traditurum, et cum parvulis exterminaturum dixerat, æquales nunc Atheniensibus facturum pollicetur :</div>
<div n="16" type="v">templum etiam sanctum, quod prius expoliaverat, optimis donis oranturum, et sancta vasa multiplicaturum, et pertinentes ad sacrificia sumptus de redditibus suis præstaturum :</div>
<div n="17" type="v">super hæc, et Judæum se futurum, et omnem locum terræ perambulaturum, et prædicaturum Dei potestatem.</div>
<div n="18" type="v">Sed non cessantibus doloribus (supervenerat enim in eum justum Dei judicium), desperans scripsit ad Judæos in modum deprecationis epistolam hæc continentem :</div>
<div n="19" type="v">Optimis civibus Judæis plurimam salutem, et bene valere, et esse felices, rex et principes Antiochus.</div>
<div n="20" type="v">Si bene valetis, et filii vestri, et ex sententia vobis cuncta sunt, maximas agimus gratias.</div>
<div n="21" type="v">Et ego in infirmitate constitutus, vestri autem memor benigne reversus de Persidis locis, et infirmitate gravi apprehensus, necessarium duxi pro communi utilitate curam habere :</div>
<div n="22" type="v">non desperans memetipsum, sed spem multam habens effugiendi infirmitatem.</div>
<div n="23" type="v">Respiciens autem quod et pater meus, quibus temporibus in locis superioribus ducebat exercitum, ostendit qui post se susciperet principatum :</div>
<div n="24" type="v">ut si quid contrarium accideret, aut difficile nuntiaretur, scientes hi qui in regionibus erant, cui esset rerum summa derelicta, non turbarentur.</div>
<div n="25" type="v">Ad hæc, considerans de proximo potentes quosque, et vicinos temporibus insidiantes, et eventum exspectantes, designavi filium meum Antiochum regem, quem sæpe recurrens in superiora regna multis vestrum commendabam : et scripsi ad eum quæ subjecta sunt.</div>
<div n="26" type="v">Ora itaque vos, et peto memores beneficiorum publice et privatim, ut unusquisque conservet fidem ad me et ad filium meum.</div>
<div n="27" type="v">Confido enim eum modeste et humane acturum et sequentem propositum meum, et communem vobis fore.</div>
<div n="28" type="v">Igitur homicida et blasphemus pessime percussus, et ut ipse alios tractaverat, peregre in montibus miserabili obitu vita functus est.</div>
<div n="29" type="v">Transferebat autem corpus Philippus collactaneus ejus : qui, metuens filium Antiochi, ad Ptolemæum Philometorem in Ægyptum abiit.</div>
</div>
<div n="10" type="ch">
<div n="1" type="v">Machabæus autem, et qui cum eo erant, Domino se protegente, templum quidem, et civitatem recepit :</div>
<div n="2" type="v">aras autem, quas alienigenæ per plateas exstruxerant, itemque delubra demolitus est :</div>
<div n="3" type="v">et purgato templo, aliud altare fecerunt, et de ignitis lapidibus igne concepto sacrificia obtulerunt post biennium, et incensum, et lucernas, et panes propositionis posuerunt.</div>
<div n="4" type="v">Quibus gestis, rogabant Dominum prostrati in terram, ne amplius talibus malis inciderent : sed et, siquando peccassent, ut ab ipso mitius corriperentur, et non barbaris ac blasphemis hominibus traderentur.</div>
<div n="5" type="v">Qua die autem templum ab alienigenis pollutum fuerat, contigit eadem die purificationem fieri, vigesima quinta mensis qui fuit Casleu.</div>
<div n="6" type="v">Et cum lætitia diebus octo egerunt in modum tabernaculorum, recordantes quod ante modicum temporis diem solemnem tabernaculorum in montibus, et in speluncis more bestiarum egerant.</div>
<div n="7" type="v">Propter quod thyrsos, et ramos virides, et palmas præferebant ei, qui prosperavit mundari locum suum.</div>
<div n="8" type="v">Et decreverunt communi præcepto, et decreto universæ genti Judæorum omnibus annis agere dies istos.</div>
<div n="9" type="v">Et Antiochi quidem, qui appellatus est Nobilis, vitæ excessus ita se habuit.</div>
<div n="10" type="v">Nunc autem de Eupatore Antiochi impii filio, quæ gesta sunt narrabimus, breviantes mala, quæ in bellis gesta sunt.</div>
<div n="11" type="v">Hic enim suscepto regno, constituit super negotia regni Lysiam quemdam, Phœnicis et Syriæ militiæ principem.</div>
<div n="12" type="v">Nam Ptolemæus, qui dicebatur Macer, justi tenax, erga Judæos esse constituit, et præcipue propter iniquitatem, quæ facta erat in eos, et pacifice agere cum eis.</div>
<div n="13" type="v">Sed ob hoc accusatus ab amicis apud Eupatorem, cum frequenter proditor audiret, eo quod Cyprum creditam sibi a Philometore deseruisset, et ad Antiochum Nobilem translatus etiam ab eo recessisset, veneno vitam finivit.</div>
<div n="14" type="v">Gorgias autem, cum esset dux locorum, assumptis advenis, frequenter Judæos debellabat.</div>
<div n="15" type="v">Judæi vero, qui tenebant opportunas munitiones, fugatos ab Jerosolymis suscipiebant, et bellare tentabant.</div>
<div n="16" type="v">Hi vero, qui erant cum Machabæo, per orationes Dominum rogantes ut esset sibi adjutor, impetum fecerunt in munitiones Idumæorum :</div>
<div n="17" type="v">multaque vi insistentes, loca obtinuerunt, occurrentes interemerunt, et omnes simul non minus viginti millibus trucidaverunt.</div>
<div n="18" type="v">Quidam autem, cum confugissent in duas turres valde munitas omnem apparatum ad repugnandum habentes.</div>
<div n="19" type="v">Machabæus ad eorum expugnationem, relicto Simone, et Josepho, itemque Zachæo : eisque qui cum ipsis erant satis multis, ipse ad eas, quæ amplius perurgebant, pugnas conversus est.</div>
<div n="20" type="v">Hi vero, qui cum Simone erant, cupiditate ducti, a quibusdam, qui in turribus erant, suasi sunt pecunia : et septuaginta millibus didrachmis acceptis, dimiserunt quosdam effugere.</div>
<div n="21" type="v">Cum autem Machabæo nuntiatum esset quod factum est, principibus populi congregatis, accusavit, quod pecunia fratres vendidissent, adversariis eorum dimissis.</div>
<div n="22" type="v">Hos igitur proditores factos interfecit, et confestim duas turres occupavit.</div>
<div n="23" type="v">Armis autem ac manibus omnia prospere agendo in duabus munitionibus plus quam viginti millia peremit.</div>
<div n="24" type="v">At Timotheus, qui prius a Judæis fuerat superatus, convocato exercitu peregrinæ multitudinis, et congregato equitatu Asiano, advenit quasi armis Judæam capturus.</div>
<div n="25" type="v">Machabæus autem, et qui cum ipso erant, appropinquante illo, deprecabantur Dominum, caput terra aspergentes, lumbosque ciliciis præcincti,</div>
<div n="26" type="v">ad altaris crepidinem provoluti, ut sibi propitius, inimicis autem eorum esset inimicus, et adversariis adversaretur, sicut lex dicit.</div>
<div n="27" type="v">Et ita post orationem, sumptis armis, longius de civitate procedentes, et proximi hostibus effecti resederunt.</div>
<div n="28" type="v">Primo autem solis ortu utrique commiserunt : isti quidem victoriæ et prosperitatis sponsorem cum virtute Dominum habentes : illi autem ducem belli animum habebant.</div>
<div n="29" type="v">Sed cum vehemens pugna esset, apparuerunt adversariis de cælo viri quinque in equis, frenis aureis decori, ducatum Judæis præstantes :</div>
<div n="30" type="v">ex quibus duo Machabæum medium habentes, armis suis circumseptum incolumem conservabant : in adversarios autem tela et fulmina jaciebant, ex quo et cæcitate confusi, et repleti perturbatione, cadebant.</div>
<div n="31" type="v">Interfecti sunt autem viginti millia quingenti, et equites sexcenti.</div>
<div n="32" type="v">Timotheus vero confugit in Gazaram præsidium munitum, cui præerat Chæreas.</div>
<div n="33" type="v">Machabæus autem, et qui cum eo erant, lætantes obsederunt præsidium diebus quatuor.</div>
<div n="34" type="v">At hi qui intus erant, loci firmitate confisi, supra modum maledicebant, et sermones nefandos jactabant.</div>
<div n="35" type="v">Sed cum dies quinta illucesceret, viginti juvenes ex his qui cum Machabæo erant, accensi animis propter blasphemiam, viriliter accesserunt ad murum, et feroci animo incedentes ascendebant :</div>
<div n="36" type="v">sed et alii similiter ascendentes, turres portasque succendere aggressi sunt, atque ipsos maledicos vivos concremare.</div>
<div n="37" type="v">Per continuum autem biduum præsidio vastato, Timotheum occultantem se in quodam repertum loco peremerunt : et fratrem illius Chæream et Apollophanem occiderunt.</div>
<div n="38" type="v">Quibus gestis, in hymnis et confessionibus benedicebant Dominum, qui magna fecit in Israël, et victoriam dedit illis.</div>
</div>
<div n="11" type="ch">
<div n="1" type="v">Sed parvo post tempore, Lysias procurator regis, et propinquus, ac negotiorum præpositus, graviter ferens de his quæ acciderant,</div>
<div n="2" type="v">congregatis octoginta millibus, et equitatu universo, veniebat adversus Judæos, existimans se civitatem quidem captam gentibus habitaculum facturum,</div>
<div n="3" type="v">templum vero in pecuniæ quæstum, sicut cetera delubra gentium, habiturum, et per singulos annos venale sacerdotium :</div>
<div n="4" type="v">nusquam recogitans Dei potestatem, sed mente effrenatus in multitudine peditum, et in millibus equitum, et in octoginta elephantis confidebat.</div>
<div n="5" type="v">Ingressus autem Judæam, et appropians Bethsuræ, quæ erat in angusto loco, ab Jerosolyma intervallo quinque stadiorum, illud præsidium expugnabat.</div>
<div n="6" type="v">Ut autem Machabæus, et qui cum eo erant, cognoverunt expugnari præsidia, cum fletu et lacrimis rogabant Dominum, et omnis turba simul, ut bonum angelum mitteret ad salutem Israël.</div>
<div n="7" type="v">Et ipse primus Machabæus, sumptis armis, ceteros adhortatus est simul secum periculum subire, et ferre auxilium fratribus suis.</div>
<div n="8" type="v">Cumque pariter prompto animo procederent, Jerosolymis apparuit præcedens eos eques in veste candida, armis aureis hastam vibrans.</div>
<div n="9" type="v">Tunc omnes simul benedixerunt misericordem Dominum, et convaluerunt animis : non solum homines, sed et bestias ferocissimas, et muros ferreos parati penetrare.</div>
<div n="10" type="v">Ibant igitur prompti, de cælo habentes adjutorem et miserantem super eos Dominum.</div>
<div n="11" type="v">Leonum autem more impetu irruentes in hostes, prostraverunt ex eis undecim millia peditum, et equitum mille sexcentos :</div>
<div n="12" type="v">universos autem in fugam verterunt, plures autem ex eis vulnerati nudi evaserunt. Sed et ipse Lysias turpiter fugiens evasit.</div>
<div n="13" type="v">Et quia non insensatus erat, secum ipse reputans, factam erga se diminutionem, et intelligens invictos esse Hebræos, omnipotentis Dei auxilio innitentes, misit ad eos :</div>
<div n="14" type="v">promisitque se consensurum omnibus quæ justa sunt, et regem compulsurum amicum fieri.</div>
<div n="15" type="v">Annuit autem Machabæus precibus Lysiæ, in omnibus utilitati consulens : et quæcumque Machabæus scripsit Lysiæ de Judæis, ea rex concessit.</div>
<div n="16" type="v">Nam erant scriptæ Judæis epistolæ a Lysia quidem hunc modum continentes : Lysias populo Judæorum salutem.</div>
<div n="17" type="v">Joannes et Abesalom, qui missi fuerant a vobis, tradentes scripta, postulabant ut ea, quæ per illos significabantur, implerem.</div>
<div n="18" type="v">Quæcumque igitur regi potuerunt perferri, exposui : et quæ res permittebat, concessit.</div>
<div n="19" type="v">Si igitur in negotiis fidem conservaveritis, et deinceps bonorum vobis causa esset tentabo.</div>
<div n="20" type="v">De ceteris autem per singula verbo mandavi et istis, et his, qui a me missi sunt, colloqui vobiscum.</div>
<div n="21" type="v">Bene valete. Anno centesimo, quadragesimo octavo mensis Dioscori, die vigesima et quarta.</div>
<div n="22" type="v">Regis autem epistola ista continebat : Rex Antiochus Lysiæ fratri salutem.</div>
<div n="23" type="v">Patre nostro inter deos translato, nos volentes eos qui sunt in regno nostro sine tumultu agere, et rebus suis adhibere diligentiam,</div>
<div n="24" type="v">audivimus Judæos non consensisse patri meo ut transferrentur ad ritum Græcorum, sed tenere velle suum institutum, ac propterea postulare a nobis concedi sibi legitima sua.</div>
<div n="25" type="v">Volentes igitur hanc quoque gentem quietam esse, statuentes judicavimus templum restitui illis, ut agerent secundum suorum majorum consuetudinem.</div>
<div n="26" type="v">Bene igitur feceris, si miseris ad eos, et dexteram dederis : ut cognita nostra voluntate, bono animo sint, et utilitatibus propriis deserviant.</div>
<div n="27" type="v">Ad Judæos vero regis epistola talis erat : Rex Antiochus senatui Judæorum, et ceteris Judæis salutem.</div>
<div n="28" type="v">Si valetis, sic estis ut volumus : sed et ipsi bene valemus.</div>
<div n="29" type="v">Adiit nos Menelaus, dicens velle vos descendere ad vestros, qui sunt apud nos.</div>
<div n="30" type="v">His igitur qui commeant usque ad diem trigesimum mensis Xanthici, damus dextras securitatis,</div>
<div n="31" type="v">ut Judæi utantur cibis, et legibus suis, sicut et prius : et nemo eorum ullo modo molestiam patiatur de his quæ per ignorantiam gesta sunt.</div>
<div n="32" type="v">Misimus autem et Menelaum, qui vos alloquatur.</div>
<div n="33" type="v">Valete. Anno centesimo quadragesimo octavo, Xanthici mensis quintadecima die.</div>
<div n="34" type="v">Miserunt autem etiam Romani epistolam, ita se habentem : Quintus Memmius et Titus Manilius legati Romanorum, populo Judæorum salutem.</div>
<div n="35" type="v">De his, quæ Lysias cognatus regis concessit vobis, et nos concessimus.</div>
<div n="36" type="v">De quibus autem ad regem judicavit referendum, confestim aliquem mittere, diligentius inter vos conferentes, ut decernamus, sicut congruit vobis : nos enim Antiochiam accedimus.</div>
<div n="37" type="v">Ideoque festinate rescribere, ut nos quoque sciamus cujus estis voluntatis.</div>
<div n="38" type="v">Bene valete. Anno centesimo quadragesimo octavo, quintadecima die mensis Xanthici.</div>
</div>
<div n="12" type="ch">
<div n="1" type="v">His factis pactionibus, Lysias pergebat ad regem, Judæi autem agriculturæ operam dabant.</div>
<div n="2" type="v">Sed hi qui resederant, Timotheus, et Apollonius Gennæi filius, sed et Hieronymus, et Demophon super hos, et Nicanor Cypriarches, non sinebant eos in silentio agere et quiete.</div>
<div n="3" type="v">Joppitæ vero tale quoddam flagitium perpetrarunt : rogaverunt Judæos, cum quibus habitabant, ascendere scaphas, quas paraverant, cum uxoribus et filiis, quasi nullis inimicitiis inter eos subjacentibus.</div>
<div n="4" type="v">Secundum commune itaque decretum civitatis, et ipsis acquiescentibus, pacisque causa nihil suspectum habentibus : cum in altum processissent, submerserunt non minus ducentos.</div>
<div n="5" type="v">Quam crudelitatem Judas in suæ gentis homines factam ut cognovit, præcepit viris qui erant cum ipso : et invocato justo judice Deo,</div>
<div n="6" type="v">venit adversus interfectores fratrum, et portum quidem noctu succendit, scaphas exussit, eos autem qui ab igne refugerant, gladio peremit.</div>
<div n="7" type="v">Et cum hæc ita egisset, discessit quasi iterum reversurus, et universos Joppitas eradicaturus.</div>
<div n="8" type="v">Sed cum cognovisset et eos, qui erant Jamniæ, velle pari modo facere habitantibus secum Judæis,</div>
<div n="9" type="v">Jamnitis quoque nocte supervenit, et portum cum navibus succendit : ita ut lumen ignis appareret Jerosolymis a stadiis ducentis quadraginta.</div>
<div n="10" type="v">Inde cum jam abiissent novem stadiis, et iter facerent ad Timotheum, commiserunt cum eo Arabes quinque millia viri, et equites quingenti.</div>
<div n="11" type="v">Cumque pugna valida fieret, et auxilio Dei prospere cessisset, residui Arabes victi, petebant a Juda dextram sibi dari, promittentes se pascua daturos, et in ceteris profuturos.</div>
<div n="12" type="v">Judas autem arbitratus vere in multis eos utiles, promsit pacem : dextrisque acceptis, discessere ad tabernacula sua.</div>
<div n="13" type="v">Aggressus est autem et civitatem quamdam firmam pontibus murisque circumseptam, quæ a turbis habitabatur gentium promiscuarum : cui nomen Casphin.</div>
<div n="14" type="v">Hi vero qui intus erant, confidentes in stabilitate murorum, et apparatu alimoniarum, remissius agebant, maledictis lacessentes Judam, et blasphemantes, ac loquentes quæ fas non est.</div>
<div n="15" type="v">Machabæus autem, invocato magno mundi Principe, qui sine arietibus et machinis temporibus Jesu præcipitavit Jericho, irruit ferociter muris :</div>
<div n="16" type="v">et capta civitate per Domini voluntatem innumerabiles cædes fecit, ita ut adjacens stagnum stadiorum duorum latitudinis sanguine interfectorum fluere videretur.</div>
<div n="17" type="v">Inde discesserunt stadia septingenta quinquaginta, et venerunt in Characa ad eos, qui dicuntur Tubianæi, Judæos :</div>
<div n="18" type="v">et Timotheum quidem in illis locis non comprehenderunt, nulloque negotio perfecto regressus est, relicto in quodam loco firmissimo præsidio.</div>
<div n="19" type="v">Dositheus autem et Sosipater, qui erant duces cum Machabæo, peremerunt a Timotheo relictos in præsidio, decem millia viros.</div>
<div n="20" type="v">At Machabæus, ordinatis circum se sex millibus, et constitutis per cohortes, adversus Timotheum processit, habentem secum centum viginti millia peditum, equitumque duo millia quingentos.</div>
<div n="21" type="v">Cognito autem Judæ adventu, Timotheus præmisit mulieres, et filios, et reliquum apparatum, in præsidium, quod Carnion dicitur : erat enim inexpugnabile, et accessu difficile propter locorum angustias.</div>
<div n="22" type="v">Cumque cohors Judæ prima apparuisset, timor hostibus incussus est, ex præsentia Dei, qui universa conspicit, et in fugam versi sunt alius ab alio, ita ut magis a suis dejicerentur, et gladiorum suorum ictibus debilitarentur.</div>
<div n="23" type="v">Judas autem vehementer instabat puniens profanos, et prostravit ex eis triginta millia virorum.</div>
<div n="24" type="v">Ipse vero Timotheus incidit in partes Dosithei et Sosipatris : et multis precibus postulabat ut vivus dimitteretur, eo quod multorum ex Judæis parentes haberet, ac fratres, quos morte ejus decipi eveniret.</div>
<div n="25" type="v">Et cum fidem dedisset restituturum se eos secundum constitutum, illæsum eum dimiserunt propter fratrum salutem.</div>
<div n="26" type="v">Judas autem egressus est ad Carnion, interfectis viginti quinque millibus.</div>
<div n="27" type="v">Post horum fugam et necem, movit exercitum ad Ephron civitatem munitam, in qua multitudo diversarum gentium habitabat : et robusti juvenes pro muris consistentes fortiter repugnabant : in hac autem machinæ multæ, et telorum erat apparatus.</div>
<div n="28" type="v">Sed cum Omnipotentem invocassent, qui potestate sua vires hostium confringit, ceperunt civitatem : et ex eis, qui intus erant, viginti quinque millia prostraverunt.</div>
<div n="29" type="v">Inde ad civitatem Scytharum abierunt, quæ ab Jerosolymis sexcentis stadiis aberat.</div>
<div n="30" type="v">Contestantibus autem his, qui apud Scythopolitas erant, Judæis, quod benigne ab eis haberentur, etiam temporibus infelicitatis quod modeste secum egerint :</div>
<div n="31" type="v">gratias agentes eis, et exhortati etiam de cetero erga genus suum benignos esse, venerunt Jerosolymam die solemni septimanarum instante.</div>
<div n="32" type="v">Et post Pentecosten abierunt contra Gorgiam præpositum Idumææ.</div>
<div n="33" type="v">Exivit autem cum peditibus tribus millibus, et equitibus quadringentis.</div>
<div n="34" type="v">Quibus congressis, contigit paucos ruere Judæorum.</div>
<div n="35" type="v">Dositheus vero quidem de Bacenoris eques, vir fortis, Gorgiam tenebat : et, cum vellet illum capere vivum, eques quidam de Thracibus irruit in eum, humerumque ejus amputavit : atque ita Gorgias effugit in Maresa.</div>
<div n="36" type="v">At illis, qui cum Esdrim erant, diutius pugnantibus et fatigatis, invocavit Judas Dominum adjutorem, et ducem belli fieri :</div>
<div n="37" type="v">incipiens voce patria, et cum hymnis clamorem extollens, fugam Gorgiæ militibus incussit.</div>
<div n="38" type="v">Judas autem collecto exercitu venit in civitatem Odollam : et cum septima dies superveniret, secundum consuetudinem purificati, in eodem loco sabbatum egerunt.</div>
<div n="39" type="v">Et sequenti die venit cum suis Judas, ut corpora prostratorum tolleret, et cum parentibus poneret in sepulchris paternis.</div>
<div n="40" type="v">Invenerunt autem sub tunicis interfectorum de donariis idolorum, quæ apud Jamniam fuerunt, a quibus lex prohibet Judæos : omnibus ergo manifestum factum est, ob hanc causam eos corruisse.</div>
<div n="41" type="v">Omnes itaque benedixerunt justum judicium Domini, qui occulta fecerat manifesta :</div>
<div n="42" type="v">atque ita ad preces conversi, rogaverunt ut id quod factum erat, delictum oblivioni traderetur. At vero fortissimus Judas hortabatur populum conservare se sine peccato, sub oculis videntes quæ facta sunt pro peccatis eorum qui prostrati sunt.</div>
<div n="43" type="v">Et facta collatione, duodecim millia drachmas argenti misit Jerosolymam offerri pro peccatis mortuorum sacrificium, bene et religiose de resurrectione cogitans</div>
<div n="44" type="v">(nisi enim eos, qui ceciderant, resurrecturos speraret, superfluum videretur, et vanum, orare pro mortuis),</div>
<div n="45" type="v">et quia considerabat quod hi qui cum pietate dormitionem acceperant, optimam haberent repositam gratiam.</div>
<div n="46" type="v">Sancta ergo et salubris est cogitatio pro defunctis exorare, ut a peccatis solvantur.</div>
</div>
<div n="13" type="ch">
<div n="1" type="v">Anno centesimo quadragesimo nono, cognovit Judas Antiochum Eupatorem venire cum multitudine adversus Judæam,</div>
<div n="2" type="v">et cum eo Lysiam procuratorem, et præpositum negotiorum, secum habentem peditum centum decem millia, et equitum quinque millia, et elephantos viginti duos, currus cum falcibus trecentos.</div>
<div n="3" type="v">Commiscuit autem se illis et Menelaus : et cum multa fallacia deprecabatur Antiochum, non pro patriæ salute, sed sperans se constitui in principatum.</div>
<div n="4" type="v">Sed Rex regum suscitavit animos Antiochi in peccatorem : et suggerente Lysia hunc esse causam omnium malorum, jussit (ut eis est consuetudo) apprehensum in eodem loco necari.</div>
<div n="5" type="v">Erat autem in eodem loco turris quinquaginta cubitorum, aggestum undique habens cineris : hæc prospectum habebat in præceps.</div>
<div n="6" type="v">Inde in cinerem dejici jussit sacrilegum, omnibus eum propellentibus ad interitum.</div>
<div n="7" type="v">Et tali lege prævaricatorem legis contigit mori, nec terræ dari Menelaum.</div>
<div n="8" type="v">Et quidem satis juste : nam quia multa erga aram Dei delicta commisit, cujus ignis et cinis erat sanctus : ipse in cineris morte damnatus est.</div>
<div n="9" type="v">Sed rex mente effrenatus veniebat, nequiorem se patre suo Judæis ostensurus.</div>
<div n="10" type="v">Quibus Judas cognitis, præcepit populo ut die ac nocte Dominum invocarent, quo, sicut semper, et nunc adjuvaret eos :</div>
<div n="11" type="v">quippe qui lege, et patria, sanctoque templo privari vererentur : ac populum, qui nuper paululum respirasset, ne sineret blasphemis rursus nationibus subdi.</div>
<div n="12" type="v">Omnibus itaque simul id facientibus, et petentibus a Domino misericordiam cum fletu, et jejuniis, per triduum continuum prostratis, hortatus est eos Judas ut se præpararent.</div>
<div n="13" type="v">Ipse vero cum senioribus cogitavit priusquam rex admoveret exercitum ad Judæam, et obtineret civitatem, exire, et Domini judicio committere exitum rei.</div>
<div n="14" type="v">Dans itaque potestatem omnium Deo mundi creatori, et exhortatus suos ut fortiter dimicarent, et usque ad mortem pro legibus, templo, civitate, patria, et civibus starent, circa Modin exercitum constituit.</div>
<div n="15" type="v">Et dato signo suis Dei victoriæ, juvenibus fortissimis electis, nocte aggressus aulam regiam, in castris interfecit viros quatuor millia, et maximum elephantorum cum his qui superpositi fuerant :</div>
<div n="16" type="v">summoque metu ac perturbatione hostium castra replentes, rebus prospere gestis, abierunt.</div>
<div n="17" type="v">Hoc autem factum est die illucescente, adjuvante eum Domini protectione.</div>
<div n="18" type="v">Sed rex, accepto gustu audaciæ Judæorum, arte difficultatem locorum tentabat :</div>
<div n="19" type="v">et Bethsuræ, quæ erat Judæorum præsidium munitum, castra admovebat : sed fugabatur, impingebat, minorabatur.</div>
<div n="20" type="v">His autem, qui intus erant, Judas necessaria mittebat.</div>
<div n="21" type="v">Enuntiavit autem mysteria hostibus Rhodocus quidam de judaico exercitu, qui requisitus comprehensus est, et conclusus.</div>
<div n="22" type="v">Iterum rex sermonem habuit ad eos qui erant in Bethsuris : dextram dedit, accepit, abiit :</div>
<div n="23" type="v">commisit cum Juda, superatus est. Ut autem cognovit rebellasse Philippum Antiochiæ, qui relictus erat super negotia, mente consternatus, Judæos deprecans, subditusque eis, jurat de omnibus quibus justum visum est : et reconciliatus obtulit sacrificium, honoravit templum, et munera posuit :</div>
<div n="24" type="v">Machabæum amplexatus est, et fecit eum a Ptolemaide usque ad Gerrenos ducem et principem.</div>
<div n="25" type="v">Ut autem venit Ptolemaidam, graviter ferebant Ptolemenses amicitiæ conventionem, indignantes ne forte fœdus irrumperent.</div>
<div n="26" type="v">Tunc ascendit Lysias tribunal, et exposuit rationem, et populum sedavit, regressusque est Antiochiam : et hoc modo regis profectio et reditus processit.</div>
</div>
<div n="14" type="ch">
<div n="1" type="v">Sed post triennii tempus, cognovit Judas, et qui cum eo erant, Demetrium Seleuci cum multitudine valida, et navibus, per portam Tripolis ascendisse ad loca opportuna,</div>
<div n="2" type="v">et tenuisse regiones adversus Antiochum, et ducem ejus Lysiam.</div>
<div n="3" type="v">Alcimus autem quidam, qui summus sacerdos fuerat, sed voluntarie coinquinatus est temporibus commistionis, considerans nullo modo sibi esse salutem, neque accessum ad altare,</div>
<div n="4" type="v">venit ad regem Demetrium centesimo quinquagesimo anno, offerens ei coronam auream, et palmam, super hæc et thallos, qui templi esse videbantur. Et ipsa quidem die siluit.</div>
<div n="5" type="v">Tempus autem opportunum dementiæ suæ nactus, convocatus a Demetrio ad consilium, et interrogatus quibus rebus et consiliis Judæi niterentur,</div>
<div n="6" type="v">respondit : Ipsi qui dicuntur Assidæi Judæorum, quibus præest Judas Machabæus, bella nutriunt, et seditiones movent, nec patiuntur regnum esse quietum :</div>
<div n="7" type="v">nam et ego defraudatus parentum gloria (dico autem summo sacerdotio) huc veni :</div>
<div n="8" type="v">primo quidem utilitatibus regis fidem servans, secundo autem etiam civibus consulens : nam illorum pravitate universum genus nostrum non minime vexatur.</div>
<div n="9" type="v">Sed oro his singulis, o rex, cognitis, et regioni et generi, secundum humanitatem tuam pervulgatam omnibus, prospice :</div>
<div n="10" type="v">nam, quamdiu superest Judas, impossibile est pacem esse negotiis.</div>
<div n="11" type="v">Talibus autem ab hoc dictis, et ceteri amici hostiliter se habentes adversus Judam, inflammaverunt Demetrium.</div>
<div n="12" type="v">Qui statim Nicanorem præpositum elephantorum ducem misit in Judæam :</div>
<div n="13" type="v">datis mandatis ut ipsum quidem Judam caperet : eos vero, qui cum illo erant, dispergeret, et constitueret Alcimum maximi templi summum sacerdotem.</div>
<div n="14" type="v">Tunc gentes, quæ de Judæa fugerant Judam, gregatim se Nicanori miscebant, miserias et clades Judæorum prosperitates rerum suarum existimantes.</div>
<div n="15" type="v">Audito itaque Judæi Nicanoris adventu, et conventu nationum, conspersi terra rogabant eum qui populum suum constituit, ut in æternum custodiret, quique suam portionem signis evidentibus protegit.</div>
<div n="16" type="v">Imperante autem duce, statim inde moverunt, conveneruntque ad castellum Dessau.</div>
<div n="17" type="v">Simon vero frater Judæ commiserat cum Nicanore : sed conterritus est repentino adventu adversariorum.</div>
<div n="18" type="v">Nicanor tamen, audiens virtutem comitum Judæ, et animi magnitudinem, quam pro patriæ certaminibus habebant, sanguine judicium facere metuebat.</div>
<div n="19" type="v">Quam ob rem præmisit Posidonium, et Theodotium, et Matthiam, ut darent dextras atque acciperent.</div>
<div n="20" type="v">Et cum diu de his consilium ageretur, et ipse dux ad multitudinem retulisset, omnium una fuit sententia amicitiis annuere.</div>
<div n="21" type="v">Itaque diem constituerunt, qua secreto inter se agerent : et singulis sellæ prolatæ sunt, et positæ.</div>
<div n="22" type="v">Præcepit autem Judas armatos esse locis opportunis, ne forte ab hostibus repente mali aliquid oriretur : et congruum colloquium fecerunt.</div>
<div n="23" type="v">Morabatur autem Nicanor Jerosolymis, nihilque inique agebat, gregesque turbarum, quæ congregatæ fuerant, dimisit.</div>
<div n="24" type="v">Habebat autem Judam semper carum ex animo, et erat viro inclinatus.</div>
<div n="25" type="v">Rogavitque eum ducere uxorem, filiosque procreare. Nuptias fecit : quiete egit, communiterque vivebant.</div>
<div n="26" type="v">Alcimus autem, videns caritatem illorum ad invicem, et conventiones, venit ad Demetrium, et dicebat Nicanorem rebus alienis assentire, Judamque regni insidiatorem successorem sibi destinasse.</div>
<div n="27" type="v">Itaque rex exasperatus, et pessimis hujus criminationibus irritatus, scripsit Nicanori, dicens graviter quidem se ferre de amicitiæ conventione, jubere tamen Machabæum citius vinctum mittere Antiochiam.</div>
<div n="28" type="v">Quibus cognitis, Nicanor consternabatur, et graviter ferebat, si ea, quæ convenerant, irrita faceret, nihil læsus a viro :</div>
<div n="29" type="v">sed, quia regi resistere non poterat, opportunitatem observabat, qua præceptum perficeret.</div>
<div n="30" type="v">At Machabæus, videns secum austerius agere Nicanorem, et consuetum occursum ferocius exhibentem, intelligens non ex bono esse austeritatem istam, paucis suorum congregatis, occultavit se a Nicanore.</div>
<div n="31" type="v">Quod cum ille cognovit, fortiter se a viro præventum, venit ad maximum et sanctissimum templum : et sacerdotibus solitas hostias offerentibus, jussit sibi tradi virum.</div>
<div n="32" type="v">Quibus cum juramento dicentibus nescire se ubi esset qui quærebatur, extendens manum ad templum,</div>
<div n="33" type="v">juravit, dicens : Nisi Judam mihi vinctum tradideritis, istud Dei fanum in planitiem deducam, et altare effodiam, et templum hoc Libero patri consecrabo.</div>
<div n="34" type="v">Et his dictis abiit. Sacerdotes autem protendentes manus in cælum, invocabant eum qui semper propugnator esset gentis ipsorum, hæc dicentes :</div>
<div n="35" type="v">Tu, Domine universorum, qui nullius indiges, voluisti templum habitationis tuæ fieri in nobis.</div>
<div n="36" type="v">Et nunc, sancte sanctorum, omnium Domine, conserva in æternum impollutam domum istam, quæ nuper mundata est.</div>
<div n="37" type="v">Razias autem quidam de senioribus ab Jerosolymis delatus est Nicanori, vir amator civitatis, et bene audiens : qui pro affectu pater Judæorum appellabatur.</div>
<div n="38" type="v">Hic multis temporibus continentiæ propositum tenuit in Judaismo, corpusque et animam tradere contentus pro perseverantia.</div>
<div n="39" type="v">Volens autem Nicanor manifestare odium, quod habebat in Judæos, misit milites quingentos, ut eum comprehenderent.</div>
<div n="40" type="v">Putabat enim, si illum decepisset, se cladem Judæis maximam illaturum.</div>
<div n="41" type="v">Turbis autem irruere in domum ejus, et januam dirumpere, atque ignem admovere cupientibus, cum jam comprehenderetur, gladio se petiit :</div>
<div n="42" type="v">eligens nobiliter mori potius quam subditus fieri peccatoribus, et contra natales suos indignis injuriis agi.</div>
<div n="43" type="v">Sed cum per festinationem non certo ictu plagam dedisset, et turbæ intra ostia irrumperent, recurrens audacter ad murum, præcipitavit semetipsum viriliter in turbas :</div>
<div n="44" type="v">quibus velociter locum dantibus casui ejus, venit per mediam cervicem :</div>
<div n="45" type="v">et cum adhuc spiraret, accensus animo, surrexit : et cum sanguis ejus magno fluxu deflueret, et gravissimis vulneribus esset saucius, cursu turbam pertransiit :</div>
<div n="46" type="v">et stans supra quamdam petram præruptam, et jam exsanguis effectus, complexus intestina sua, utrisque manibus projecit super turbas, invocans dominatorem vitæ ac spiritus, ut hæc illi iterum redderet : atque ita vita defunctus est.</div>
</div>
<div n="15" type="ch">
<div n="1" type="v">Nicanor autem, ut comperit Judam esse in locis Samariæ, cogitavit cum omni impetu die sabbati committere bellum.</div>
<div n="2" type="v">Judæis vero, qui illum per necessitatem sequebantur, dicentibus : Ne ita ferociter et barbare feceris, sed honorem tribue diei sanctificationis, et honora eum qui universa conspicit :</div>
<div n="3" type="v">ille infelix interrogavit, si est potens in cælo, qui imperavit agi diem sabbatorum.</div>
<div n="4" type="v">Et respondentibus illis : Est Dominus vivus ipse in cælo potens, qui jussit agi septimam diem.</div>
<div n="5" type="v">At ille ait : Et ego potens sum super terram qui impero sumi arma, et negotia regis impleri. Tamen non obtinuit ut consilium perficeret.</div>
<div n="6" type="v">Et Nicanor quidem cum summa superbia erectus, cogitaverat commune trophæum statuere de Juda.</div>
<div n="7" type="v">Machabæus autem semper confidebat cum omni spe auxilium sibi a Deo affuturum :</div>
<div n="8" type="v">et hortabatur suos ne formidarent ad adventum nationum, sed in mente haberent adjutoria sibi facta de cælo, et nunc sperarent ab Omnipotente sibi affuturam victoriam.</div>
<div n="9" type="v">Et allocutus eos de lege et prophetis, admonens etiam certamina quæ fecerant prius, promptiores constituit eos :</div>
<div n="10" type="v">et ita animis eorum erectis simul ostendebat gentium fallaciam, et juramentorum prævaricationem.</div>
<div n="11" type="v">Singulos autem illorum armavit, non clypei et hastæ munitione, sed sermonibus optimis, et exhortationibus, exposito digno fide somnio, per quod universos lætificavit.</div>
<div n="12" type="v">Erat autem hujuscemodi visus : Oniam, qui fuerat summus sacerdos, virum bonum et benignum, verecundum visu, modestum moribus, et eloquio decorum, et qui a puero in virtutibus exercitatus sit, manus protendentem, orare pro omni populo Judæorum.</div>
<div n="13" type="v">Post hoc apparuisse et alium virum ætate et gloria mirabilem, et magni decoris habitudine circa illum.</div>
<div n="14" type="v">Respondentem vero Oniam dixisse : Hic est fratrum amator, et populi Israël : hic est qui multum orat pro populo, et universa sancta civitate, Jeremias propheta Dei.</div>
<div n="15" type="v">Extendisse autem Jeremiam dextram, et dedisse Judæ gladium aureum, dicentem :</div>
<div n="16" type="v">Accipe sanctum gladium munus a Deo, in quo dejicies adversarios populi mei Israël.</div>
<div n="17" type="v">Exhortati itaque Judæ sermonibus bonis valde, de quibus extolli posset impetus, et animi juvenum confortari, statuerunt dimicare et confligere fortiter : ut virtus de negotiis judicaret, eo quod civitas sancta et templum periclitarentur.</div>
<div n="18" type="v">Erat enim pro uxoribus, et filiis, itemque pro fratribus, et cognatis, minor sollicitudo : maximus vero et primus pro sanctitate timor erat templi.</div>
<div n="19" type="v">Sed et eos qui in civitate erant, non minima sollicitudo habebat pro his qui congressuri erant.</div>
<div n="20" type="v">Et cum jam omnes sperarent judicium futurum, hostesque adessent, atque exercitus esset ordinatus, bestiæ equitesque opportuno in loco compositi,</div>
<div n="21" type="v">considerans Machabæus adventum multitudinis, et apparatum variam armorum, et ferocitatem bestiarum, extendens manus in cælum, prodigia facientem Dominum invocavit, qui non secundum armorum potentiam, sed prout ipsi placet, dat dignis victoriam.</div>
<div n="22" type="v">Dixit autem invocans hoc modo : Tu Domine, qui misisti angelum tuum sub Ezechia rege Juda, et interfecisti de castris Sennacherib centum octoginta quinque millia :</div>
<div n="23" type="v">et nunc, dominator cælorum, mitte angelum tuum bonum ante nos in timore et tremore magnitudinis brachii tui,</div>
<div n="24" type="v">ut metuant qui cum blasphemia veniunt adversus sanctum populum tuum. Et hic quidem ita peroravit.</div>
<div n="25" type="v">Nicanor autem, et qui cum ipso erant, cum tubis et canticis admovebant.</div>
<div n="26" type="v">Judas vero, et qui cum eo erant, invocato Deo, per orationes congressi sunt :</div>
<div n="27" type="v">manu quidem pugnantes, sed Dominum cordibus orantes, prostraverunt non minus triginta quinque millia, præsentia Dei magnifice delectati.</div>
<div n="28" type="v">Cumque cessassent, et cum gaudio redirent, cognoverunt Nicanorem ruisse cum armis suis.</div>
<div n="29" type="v">Facto itaque clamore, et perturbatione excitata, patria voce omnipotentem Dominum benedicebant.</div>
<div n="30" type="v">Præcepit autem Judas, qui per omnia corpore et animo mori pro civibus paratus erat, caput Nicanoris, et manum cum humero abscissam, Jerosolymam perferri.</div>
<div n="31" type="v">Quo cum pervenisset, convocatis contribulibus et sacerdotibus ad altare, accersiit et eos qui in arce erant.</div>
<div n="32" type="v">Et ostenso capite Nicanoris, et manu nefaria, quam extendens contra domum sanctam omnipotentis Dei, magnifice gloriatus est.</div>
<div n="33" type="v">Linguam etiam impii Nicanoris præcisam jussit particulatim avibus dari : manum autem dementis contra templum suspendi.</div>
<div n="34" type="v">Omnes igitur cæli benedixerunt Dominum, dicentes : Benedictus, qui locum suum incontaminatum servavit.</div>
<div n="35" type="v">Suspendit autem Nicanoris caput in summa arce, ut evidens esset, et manifestum signum auxilii Dei.</div>
<div n="36" type="v">Itaque omnes communi consilio decreverunt nullo modo diem istum absque celebritate præterire :</div>
<div n="37" type="v">habere autem celebritatem tertiadecima die mensis Adar, quod dicitur voce syriaca, pridie Mardochæi diei.</div>
<div n="38" type="v">Igitur his erga Nicanorem gestis, et ex illis temporibus ab Hebræis civitate possessa, ego quoque in his faciam finem sermonis.</div>
<div n="39" type="v">Et si quidem bene, et ut historiæ competit, hoc et ipse velim : sin autem minus digne, concedendum est mihi.</div>
<div n="40" type="v">Sicut enim vinum semper bibere, aut semper aquam, contrarium est ; alternis autem uti, delectabile : ita legentibus si semper exactus sit sermo, non erit gratus. Hic ergo erit consummatus.</div>
</div>
</div>
</body>
</TAN-T>